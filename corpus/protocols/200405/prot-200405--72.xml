<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 200405</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 200405</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-200405--72</head>
          <docDate when="2005-02-09">2005-02-09</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2004/05:72
          </note>
          <note>
            Onsdagen den 9 februari
          </note>
          <note>
            Kl. 09:00 - 21:45
          </note>
          <note>
            1 § Utrikespolitisk debatt
          </note>
          <note type="speaker">
            Anf. 1 Utrikesminister LAILA FREIVALDS (s):
          </note>
          <note>
            Herr talman! Tsunami: ett ord som ingen av oss någonsin kommer
            att glömma. En jordbävning så kraftig att jordaxeln rubbades,
            jättevågor som krossar allt i sin väg, ofattbara 300 000 döda.
          </note>
          <note>
            Vi förlorade sannolikt fler barn på annandagens morgon än någon
            annan dag i vår historia. Ett hack som för alltid kommer att synas
            i statistiken över barnadödligheten i vårt land. Ett hack i tiden,
            och ett sår i hjärtat på alla som förlorat någon.
          </note>
          <note>
            Vi vill kunna bistå människor i nöd, även på andra sidan jordklotet.
            Vi vill kunna göra mer, och göra det tidigare. Regeringen ser
            fram mot förslag från den särskilda kommissionen till hur Sveriges
            kapacitet i krissituationer ska kunna förbättras. Några initiativ
            har redan tagits.
          </note>
          <note>
            För det första: Förstärkning och samordning av de olika system
            som finns för information, underrättelser och analys i Regeringskansliet
            ska säkerställas. Ett databaserat konsulärt informationssystem
            ska tas fram. Utbytet av information med andra EU-länder ska förstärkas.
          </note>
          <note>
            För det andra: Hjälpinsatser ska kunna sättas in utan dröjsmål.
            Räddningsverket ska kunna agera direkt vid nödsituationer. En
            konsulär beredskapsstyrka inrättas vid UD.
          </note>
          <note>
            För det tredje: EU ska med snabbinsatsstyrkor kunna bistå sina
            medborgare vid kriser och katastrofer utomlands.
          </note>
          <note>
            I katastrofens spår har vi sett många bevis på uppoffringar och
            samarbete. Regeringen riktar ett varmt tack till alla som gjorde
            fantastiska insatser i Sverige, i Thailand och i andra länder.
            Men många kommer att behöva hjälp länge till. De barn, de föräldrar,
            de systrar och bröder som måste leva vidare med ett sår i hjärtat,
            ska vi ge all den omtanke, allt det stöd och all den respekt som
            vi förmår.
          </note>
          <note>
            Tsunamin är en skoningslös påminnelse om att vi delar samma värld.
            Naturkatastrofer och miljöförstöring, fattigdom och globala epidemier,
            terrorism och organiserad brottslighet, sviktande stater och regionala
            konflikter, krig och massförstörelsevapen allt detta utgör hot
            mot alla länder.
          </note>
          <note>
            De nya hoten kräver ett breddat säkerhetsbegrepp. De kräver en
            säkerhetspolitik med individens skydd och rättigheter, och folkrätten
            i centrum. De kräver en aktiv utrikespolitik. Utrikespolitiken
            är vår främsta försvarslinje, hette det under det kalla kriget.
            I dag går den linjen i Afghanistan, i Afrika, på Balkan, och på
            andra platser där Sverige deltar i insatser för fred och i aktivt
            utvecklingssamarbete.
          </note>
          <note>
            Vi som tillsammans utgör FN har ett stort gemensamt ansvar. Kommande
            släkten kan tänkas säga om oss, att vi aldrig uppnådde vad vi
            försökte uträtta. Må de aldrig kunna säga att vi misslyckades
            därför att vi brast i tro eller tillät egoism att vanställa våra
            ansträngningar.
          </note>
          <note>
            Så formulerade Dag Hammarskjöld sin vision om vårt ansvar för
            världsorganisationen. Han lyckades även i en tid av skarpa motsättningar
            att förstärka FN.
          </note>
          <note>
            Generalsekreterare Kofi Annan bygger vidare i den andan. I december
            offentliggjorde den högnivåpanel som han tillsatt ett av de mest
            omfattande reformdokumenten i FN:s historia: rapporten om globala
            hot, utmaningar och förändringar. Sverige har bidragit både finansiellt
            och med konkreta förslag. I januari lanserades också Millennieprojektets
            uppfordrande rapport. Nu är det upp till medlemsstaterna att ta
            sitt ansvar.
          </note>
          <note>
            I år firar FN 60-årsjubileum. Världens stats- och regeringschefer
            samlas i september i New York. Inför detta toppmöte, som kommer
            att ledas av den då nyvalde ordföranden i generalförsamlingen
            Jan Eliasson, verkar Sverige aktivt för att det också ska leda
            till konkreta resultat. Vad är det vi vill se?
          </note>
          <note>
            Vi vill se ett legitimt och effektivt säkerhetsråd som tar sitt
            fulla ansvar för internationell fred och säkerhet. Sammansättningen
            av rådet måste bättre spegla att världen har förändrats sedan
            1945. Sedan FN-stadgan antogs har antalet medlemsstater nästan
            fyrdubblats, och ett antal nya länder världen över har utvecklats
            till särskilt viktiga politiska och ekonomiska aktörer. Sverige
            anser att dessa stater bör få en roll i säkerhetsrådet som motsvarar
            deras växande betydelse, vilja och möjlighet att bidra till FN:s
            arbete. Genom en utvidgning av säkerhetsrådet skulle dess legitimitet
            och relevans säkerställas. Genom att begränsa vetorättens användning
            kan säkerhetsrådets effektivitet samtidigt förbättras. Högnivåpanelen
            har lanserat två modeller för hur säkerhetsrådet skulle kunna
            utvidgas. Båda uppfyller det principiella målet att göra rådet
            mer representativt. Oavsett vilken modell som väljs är det mest
            angelägna att vi når beslut om en utvidgning i samband med årets
            toppmöte.
          </note>
          <note>
            Vi vill också se ett starkare skydd för människors säkerhet.
            Det primära ansvaret för människors säkerhet måste alltjämt ligga
            på den suveräna staten. Men 60 år efter Auschwitz och tio år efter
            Srebrenica och Rwanda vet vi att stater kan vara ovilliga eller
            oförmögna att stoppa övergrepp. Då måste det internationella samfundet
            agera. Av FN-stadgan följer att säkerhetsrådet måste ta sitt ansvar
            för att förhindra folkmord, massmord och etnisk rensning. Om inte
            säkerhetsrådet tar det ansvaret, eller om vetorätten missbrukas,
            måste vi, efter en noggrann bedömning av de politiska och folkrättsliga
            aspekterna, överväga vad som på andra sätt kan göras för att i
            akuta lägen rädda människor från grova övergrepp. Skyldigheten
            att skydda är ett gemensamt ansvar som vi alla bör vara beredda
            att ta.
          </note>
          <note>
            Vi vill se ett kraftfullt gemensamt agerande mot internationell
            terrorism. Det kräver ett långsiktigt globalt samarbete med full
            respekt för mänskliga rättigheter och rättsstatens principer.
          </note>
          <note>
            Vi vill se ett tydligare kollektivt ansvar i kampen mot massförstörelsevapen.
            Spridningen av kärnvapen måste förhindras. Det är angeläget att
            alla ansträngningar fullföljs för att hindra länder som Nordkorea
            och Iran att skaffa sådana vapen, liksom att kärnvapenstaternas
            åtaganden om nedrustning genomförs utan ytterligare dröjsmål.
            Detta kommer att vara Sveriges prioriteringar inför den översynskonferens
            som hålls i maj.
          </note>
          <note>
            Vi vill vidare reformera FN:s ekonomiska och sociala råd så att
            det blir ett verkningsfullt globalt forum och bidrar till att
            förverkliga millenniemålen.
          </note>
          <note>
            Vi vill se en vital generalförsamling som tar sig an relevanta
            aktuella frågor. Repetitiva och resultatlösa diskussioner måste
            bort.
          </note>
          <note>
            Vi vill se en stärkt krishanteringsförmåga inom FN. FN måste
            kunna agera snabbt och långsiktigt. Vi vill se att en fredsbyggande
            kommission under säkerhetsrådet får ansvar för att fylla gapet
            mellan akut krishantering och långsiktig utveckling. Liberia är
            ett aktuellt exempel där en fredsbevarande insats lyckades stoppa
            de stridande, men där hållbar fred ändå inte har säkrats eftersom
            de stridande inte har återanpassats till ett civilt samhälle.
            Den pågående FN-insatsen i landet, där Sverige deltar, har ett
            bredare och mer långsiktigt mandat.
          </note>
          <note>
            Vi vill att kvinnor mer aktivt ska involveras i fredsprocesser
            och fredsfrämjande insatser och att skyddet för kvinnors rättigheter
            stärks i enlighet med FN:s resolution 1325 om kvinnor, fred och
            säkerhet.
          </note>
          <note>
            Vi vill stärka skyddet för konfliktens mest sårbara offer, barnen.
          </note>
          <note>
            Vi vill förbättra FN:s förmåga att förebygga väpnade konflikter.
            I Sudan är fem miljoner människor på flykt i sitt eget land. Samtidigt
            som vi välkomnar fredsavtalet i söder förvärras situationen i
            Darfur, där två miljoner människor är i akut nöd. Det här är en
            första prövning av den afrikanska unionens förmåga. Vi välkomnar
            att AU tar ledningen i arbetet för att lösa kontinentens konflikter.
            Ett partnerskap växer fram mellan AU och EU. I dag bidrar EU med
            militär och civil personal samt finansiering av AU:s insatser
            i Darfur.
          </note>
          <note>
            Vi vill stärka den internationella rättsordningen. Vi vill att
            de ansvariga för brott mot de mänskliga rättigheterna i Darfur
            ställs till svars vid den internationella brottmålsdomstolen och
            att säkerhetsrådet ska överväga när riktade sanktioner mot ansvariga
            för övergreppen ska införas.
          </note>
          <note>
            Allt detta vill vi med FN. Regeringen vill ta vara på folkrörelsernas
            engagemang i arbetet för att reformera FN. Dag Hammarskjöld-jubileet
            i år blir ett viktigt tillfälle liksom det seminarium som Sverige
            tillsammans med Norge kommer att arrangera i april om FN-reformen.
          </note>
          <note>
            FN:s roll för den globala säkerheten är central. Men FN kan inte
            och ska inte göra allt. Regionalt samarbete får en allt viktigare
            roll över hela världen. Som Kofi Annan har påpekat kan inte världsorganisationen
            prioritera insatser i Europa. Vår rika världsdel måste själv ta
            huvudansvaret. De insatser som krävs är stora, trots välståndet
            i vår del av världen.
          </note>
          <note>
            Många gränsöverskridande hot är sammankopplade i Europa. 90 %
            av allt heroin i Sverige förs från Afghanistan via kriminella
            nätverk på Balkan och i andra delar av EU:s närområde. Sådana
            nätverk är ansvariga för att hundratusentals kvinnor och barn
            faller offer för sexhandel och finansierar ofta terrorism. Vi
            behöver stärka det europeiska samarbetet för att möta de här hoten.
          </note>
          <note>
            Det effektivaste motmedlet är demokrati, ekonomisk utveckling
            och respekt för mänskliga rättigheter och rättsstatens principer
            över hela Europa. Det var förutsättningen för framsteg och välstånd
            i vårt land liksom det är det för alla andra europeiska länder.
            EU:s förmåga att sprida dessa värden är det främsta bidraget till
            säkerhet i Europa. EU:s dragningskraft har hjälpt ett dussintal
            länder till imponerande demokratiska, ekonomiska och sociala framsteg,
            och lett till att en genomgripande omvandling av det turkiska
            samhället har inletts.
          </note>
          <note>
            De fredliga revolutionerna i Georgien och senast i Ukraina visar
            att drömmen om frihet aldrig kan besegras. När Viktor Jusjtjenko
            nyligen svor presidenteden var det en historisk händelse jämförbar
            med tidigare omvälvningar i Central- och Östeuropa. Vi måste stödja
            den nya ukrainska regeringens reformsträvanden. Sverige ökar besöksutbudet
            och fördubblar biståndet. Drömmen om frihet är också drömmen om
            EU. Det ukrainska folket har tydligt visat att det delar de grundläggande
            värderingar som EU bygger på. Ukraina har samma rätt som andra
            europeiska länder till ett medlemskapsperspektiv.
          </note>
          <note>
            När krigen i forna Jugoslavien bröt ut i början av 1990-talet
            räckte EU inte till. I dag tar EU ett huvudansvar för utvecklingen
            på västra Balkan. Ett frihandelsområde byggs upp med EU som förebild
            för varaktig fred. EU-perspektivet är en viktig drivkraft för
            reformarbetet. Men förhandlingar om medlemskap förutsätter samarbete
            för att ställa krigsförbrytare inför rätta. Sverige fortsätter
            också att verka aktivt för en lösning av Kosovos framtida status.
          </note>
          <note>
            Vitryssland är ett grannland. Det är närmare till Minsk än till
            Kiruna från den här kammaren. Men demokrati och mänskliga rättigheter
            är satta på undantag. Därför måste den högsta politiska ledningen
            isoleras och de demokratiska krafterna stödjas. Det vitryska folket
            har en naturlig plats i den alleuropeiska gemenskapen.
          </note>
          <note>
            Moldavien är ett närmast bortglömt land i Europa. Men vi kan
            inte acceptera frusna konflikter, laglösa utbrytarrepubliker och
            människohandel. Vi måste stödja Moldavien att komma på rätt kurs.
          </note>
          <note>
            Samarbetet med Ryssland är en hörnsten i arbetet för säkerhet
            i vårt gemensamma närområde. Vi har ett utvecklat regionalt samarbete
            som bidrar till att föra Ryssland närmare Sverige, Norden och
            EU. Sverige vill fördjupa samarbetet med Ryssland. Vi vill att
            Ryssland engageras mer i globala frågor. Det var viktigt att Ryssland
            ratificerade Kyotoprotokollet. Vi verkar för att underlätta för
            frihandel mellan EU och Ryssland. Vi delar engagemanget för de
            problem som Ryssland står inför, inklusive hot från terrorismen.
            Med bestörtning bevittnade vi terroristdådet i Beslan. En förutsättning
            för fördjupat samarbete är dock att den ryska regeringen ser till
            att den demokratiska utvecklingen i landet går åt rätt håll och
            att överträdelser av de mänskliga rättigheterna upphör. Situationen
            i Tjetjenien måste lösas med en politisk process.
          </note>
          <note>
            Med en befolkning på 450 miljoner människor och en fjärdedel
            av världens samlade BNP, med världens största handelsområde genom
            den inre marknaden och med mer än hälften av världens utvecklingsbistånd
            är EU obestridligen en global aktör. Med en EU-agenda för de globala
            utmaningarna där alla unionens instrument samverkar bistånd, konfliktförebyggande,
            fredsbevarande, miljö- och handelspolitik kan unionen effektivt
            motverka de nya hoten.
          </note>
          <note>
            Därför verkar vi inom EU för ett ambitiöst och samstämmigt agerande
            till stöd för FN:s millenniemål. Politiska beslut påverkar inte
            bara de egna medborgarna utan världen i dess helhet. I Sveriges
            nya politik för global utveckling samverkar alla politikområden.
            Men utvecklingssamarbetet har kvar sin viktiga roll. Mer bistånd
            behövs. Sverige når nu enprocentsmålet, och driver på för att
            EU:s totala bistånd ska höjas.
          </note>
          <note>
            Vi verkar inom EU för öppnare och rättvisare regler för världshandeln.
            Handel skapar förutsättningar för tillväxt och utveckling också
            i fattiga länder, och motverkar hot och konflikter. Vi vill se
            resultat i WTO-förhandlingarna. Tullmurar och andra handelshinder
            ska rivas och jordbrukssubventioner ska minskas radikalt. Sverige
            satsar också på särskilt bistånd för att utvecklingsländerna på
            allvar ska kunna delta i den internationella handeln.
          </note>
          <note>
            Vi verkar inom EU för en ambitiös flyktingpolitik. Att människor
            söker sig över gränser för att arbeta och studera främjar samarbete,
            utveckling och tillväxt. Men ingen ska tvingas lämna sitt land
            på grund av konflikter och förtryck. Där börjar vår flyktingpolitik.
            Människor som är förföljda ska erbjudas en fristad i Sverige och
            i EU. Sverige ska bidra till fungerande asylsystem i länder där
            det saknas, och utveckla vårt eget flyktingmottagande. Rättssäkerheten
            i asylprocessen ska stärkas både nationellt och på EU-nivå. Sverige
            vill se gemensamma regler också för internationell migration.
            Vi har ett fungerande globalt system för rörlighet över gränserna
            för varor, tjänster och pengar, men inte för människor. Den globala
            migrationskommissionens rapport i sommar kan förhoppningsvis bli
            ett första steg.
          </note>
          <note>
            Vi verkar inom EU för att främja fred och hantera kriser. EU
            har krishanteringsinsatser i Afrika, Mellanöstern, södra Kaukasus
            och på Balkan. Sverige deltar i alla EU-operationer. Men vi måste
            kunna agera snabbare, inte minst när FN behöver stöd. Därför är
            vi stolta över att Sverige, tillsammans med Finland, Norge och
            Estland, snart kommer att kunna sätta upp en militär snabbinsatsstyrka
            inom EU. I år ökar regeringen anslaget för deltagande i fredsfrämjande
            insatser, också för mer långsiktiga insatser under ledning av
            FN, EU eller Nato.
          </note>
          <note>
            Vi verkar inom EU för att civila snabbinsatsgrupper med räddningstjänst,
            sjukvård, evakuering, administratörer och polis ska inrättas.
            De ska snabbt kunna sättas in också för att bistå medborgare som
            drabbas av naturkatastrofer eller andra kriser utanför EU:s gränser.
            EU:s krisberedskap bör kompletteras med en nordisk. Den första
            stora gruppen av svårt skadade svenskar flögs hem från Thailand
            med ett norskt plan. Vi kan bli ännu bättre på att bistå varandra
            i krislägen.
          </note>
          <note>
            Sverige har under tio års medlemskap varit med om att utveckla
            EU till vårt, vid sidan av FN, viktigaste forum för att påverka
            den globala agendan. Det nya fördraget och arbetet för att skapa
            världens mest konkurrenskraftiga kunskapsbaserade ekonomi är viktiga
            steg mot ett mer öppet och effektivt samarbete på mellanstatlighetens
            grund.
          </note>
          <note>
            Men också andra samarbeten är betydelsefulla. Regeringen kommer
            att lägga fortsatt vikt vid vårt närområde och det nordisk-baltiska
            samarbetet. 100-årsminnet av unionsupplösningen med Norge uppmärksammas
            på många sätt, bland annat som ett exempel på fredlig konfliktlösning
            och på hur ett långsiktigt nära samarbete kan ersätta allvarlig
            motsättning.
          </note>
          <note>
            Organisationen för säkerhet och samarbete i Europa, OSSE, var
            betydelsefull när folk i Central- och Östeuropa vann friheten,
            och den har nu en liknande roll för Ukraina, Vitryssland och andra
            länder i EU:s östra närområde och i Centralasien. Genom OSSE verkar
            vi också mot organiserad brottslighet, terrorism och människohandel
            och för minoritetsrättigheter.
          </note>
          <note>
            Sverige är militärt alliansfritt. Samtidigt är Nato en viktig
            partner till Sverige när det gäller insatser i krisområden. Vi
            fortsätter att bidra med styrkor till Nato/PFF:s insatser på Balkan
            och i Afghanistan. Sverige står i maj värd för ett ministermöte
            inom partnerskapet med Nato, ett tillfälle att diskutera dagens
            säkerhetspolitiska utmaningar i den breda kretsen.
          </note>
          <note>
            Som medlem i EU och som partner i olika organisationer får vi
            fler vägar att bedriva en aktiv utrikespolitik och utveckla vår
            långa tradition av medling och konfliktlösning.
          </note>
          <note>
            Sverige bidrar till en säkrare värld genom engagemanget i Mellanöstern
            och genom den nya Anna Lindh-stiftelsen för dialog mellan kulturer.
            Vi ska ta vara på de palestinska och irakiska folkens imponerande
            ja till fred och frihet och tydliga nej till terror och förtryck.
          </note>
          <note>
            Det irakiska parlamentsvalet utgör en lovande inledning på en
            politisk process mot full demokrati. Den internationella militära
            närvaron bör successivt avvecklas. Sverige bistår Irak genom att
            utbilda polis och domare. Vi stöder demokrati och mänskliga rättigheter
            och ska hjälpa till att bygga upp förstörd infrastruktur.
          </note>
          <note>
            Det palestinska presidentvalet blev en symbol för den nya strimma
            av hopp som nu finns om en lösning på konflikten mellan israeler
            och palestinier. Insikten måste öka, med Abu Mazens ord från presidentinstallationen,
            om att vi är två folk som måste leva sida vid sida.
          </note>
          <note>
            Vi har sett hur våld föder våld, men vi vet också att fred föder
            fred. Den nya palestinska ledningen behöver stöd. Israel förbereder
            sig för att utrymma samtliga bosättningar i Gaza. Regeringen välkomnar
            ett israeliskt tillbakadragande som ett första steg mot ett slut
            på ockupationen av de palestinska områdena. Separationsbarriären
            på ockuperat område strider mot internationell rätt och kan aldrig
            accepteras.
          </note>
          <note>
            Det palestinska ledarskapet har ett ansvar att fortsätta bygga
            demokrati och att vidta åtgärder mot terrorism. Sverige bidrar
            med personal i den EU-grupp som ska stödja palestinierna att förbättra
            lag och ordning. Israel har, liksom Förenta staterna, ett stort
            ansvar för att hjälpa det palestinska ledarskapet att etablera
            sig. Israel måste underlätta rörelsefriheten i de palestinska
            områdena så att en normal ekonomisk aktivitet kan komma i gång.
          </note>
          <note>
            Hela det internationella samfundet måste bidra till de här ansträngningarna.
            Det krävs ett tydligt engagemang från samtliga medlemmar i kvartetten
            för att färdplanens mål om en livskraftig och demokratisk palestinsk
            stat och ett Israel inom säkra och erkända gränser ska kunna förverkligas.
            Gårdagens överenskommelse om eldupphör mellan president Abu Mazen
            och premiärminister Sharon är en glädjande viljeyttring. Det är
            hög tid att förverkliga visionen om fred och utveckling i Mellanöstern.
          </note>
          <note>
            Den israelisk-palestinska konflikten är ett tydligt exempel på
            behovet av ett amerikanskt engagemang. EU och USA måste samverka
            för att världssamfundet ska kunna möta de utmaningar som det står
            inför. Åsiktsskillnader får inte överskugga insikten om att vi
            delar grundläggande värderingar om frihet och demokrati. Regeringen
            vill se ett vitaliserat transatlantiskt samarbete.
          </note>
          <note>
            Sverige bidrar till en säkrare värld också genom kontakter med
            världens folkrikaste land, Kina, som har blivit en allt viktigare
            global aktör. Regeringen är övertygad om att dialog och samarbete
            är en förutsättning för att kunna påverka landet i riktning mot
            demokrati och ökad respekt för mänskliga rättigheter. Kina är
            också ett nyckelland i arbetet för en miljömässigt hållbar utveckling
            och mot smittsamma sjukdomar som hiv/aids. Vi vill samtidigt betona
            vikten av dialog mellan Kina och Taiwan. Den konflikten måste
            lösas på fredlig väg utan användning av militära hot som påtryckningsmedel.
          </note>
          <note>
            Sverige bidrar till en säkrare värld genom arbetet för att stoppa
            världens svåraste farsot, hiv/aids, som hotar utvecklingen i stora
            delar av Afrika och alltmer i länder i Asien och Europa. Regeringen
            vill bekämpa hiv/aids med alla tillgängliga metoder från massiva
            förebyggande insatser och ökad forskning till en stor satsning
            för att ge fler rätt till vård på samma villkor som i den rika
            världen. Det är en fråga om solidaritet och rättvisa.
          </note>
          <note>
            Herr talman! Efter tsunamin har vi delat sorgen, men vi har också
            förenats i solidaritet. Låt det bli en utgångspunkt för fördjupat
            internationellt samarbete, för ökad säkerhet och utveckling.
          </note>
          <note>
            Låt oss fortsätta att stärka samarbetet i vårt närområde och
            inom den nordisk-baltiska kretsen. Vi behöver våra närmaste vänner
            också i en global värld.
          </note>
          <note>
            Låt oss verka för frihet och utveckling i hela Europa, och låt
            oss inom EU också ta oss an de globala utmaningarna.
          </note>
          <note>
            Låt oss stödja det palestinska, det irakiska, det afghanska,
            det ukrainska och andra folk på vägen från förtryck mot frihet
            och demokrati.
          </note>
          <note>
            Låt oss ta den historiska chansen att utveckla Förenta nationerna.
            Låt oss göra FN till den kraft världssamfundet behöver i kampen
            för internationell fred, säkerhet, utveckling, demokrati och mänskliga
            rättigheter.
          </note>
          <note>
            Det här är utmaningarna för en aktiv svensk utrikespolitik.
          </note>
          <note>
            Anf. 2 GUNILLA CARLSSON i Tyresö (m):
          </note>
          <note>
            Herr talman! Vi lever i dag i en värld som öppnar nya möjligheter
            samtidigt som vi står inför nya typer av hot. Och mitt i allt
            detta gör sig naturens krafter påminda med en flodvåg som ödelade
            stränder, städer och familjer. Vi delar de drabbades sorg, och
            vi glömmer aldrig.
          </note>
          <note>
            Effekterna av flodvågen i Sydostasien sköljde över även oss i
            Sverige och visar på hur sammanflätad världen är. I dag ska vi
            diskutera hur vi kan säkerställa att Sverige liksom EU står rustat
            inför vår tids utrikes- och säkerhetspolitiska utmaningar. Behovet
            av internationellt samarbete med fungerande EU och FN och en stark
            transatlantisk länk som vitala delar är stort.
          </note>
          <note>
            Under de senaste åren har världen kommit att präglas av terror,
            krig, våld och hotet från massförstörelsevapen, men vi har också
            sett en positiv utveckling där strävan mot frihet, öppna samhällen
            och demokrati fortsätter oförtrutet. De demokratiska val som trots
            svåra förutsättningar framgångsrikt har genomförts i Afghanistan,
            Ukraina, de palestinska områdena och nu senast i Irak talar sitt
            tydliga språk: Precis som vi i Sverige vill människor överallt
            i världen ha rätten att bestämma över sin framtid.
          </note>
          <note>
            I den moderata utrikespolitiska traditionen har vi alltid framhållit
            att Sveriges säkerhet och trygghet i världen bygger på att frihetliga
            och demokratiska samhällen utvecklas och växer sig starka i vårt
            närområde, men självklart också i världen. En friare värld med
            fler länder som är öppna samhällen och demokratier gör Sverige,
            Europa och världen säkrare och tryggare. Sverige måste därför
            aktivt fortsätta stödja människors strävan efter frihet och demokrati.
            Vi har ett särskilt ansvar för vårt närområde. Vi måste kunna
            agera där vi har störst förmåga och inflytande.
          </note>
          <note>
            Herr talman! Valet i Irak måste betraktas som en stor framgång.
            Irak har tagit de första stegen mot demokrati genom att enskilda
            människor, som med sina lila fingertoppar gav besked och trotsade
            våld och terrorism, röstade för att äntligen kunna påbörja det
            mödosamma arbetet att bygga institutioner och demokrati. Mycket
            återstår, och bakslag kan ske, men vi har sett civilbefolkningens
            tydliga vilja: ett fritt och demokratiskt Irak. Detta är krafter
            som Europa nu måste understödja. Det viktiga är att EU kan visa
            ett tydligare och mer konstruktivt politiskt engagemang för att
            bistå i återuppbyggnaden i Irak. Det är dags att vända blad och
            agera för framtiden. Sverige kan göra både politiska och praktiska
            insatser och sälla sig till de länder som redan gjort betydande
            insatser för människorna i Irak och därmed också för Europas säkerhet.
          </note>
          <note>
            Utvecklingen i Irak kommer att ha stor betydelse för frihetens
            och demokratins framtid i Mellanöstern och i arabvärlden. Valet
            i de palestinska områdena visar den väg som kan leda till en framtida
            demokratisk palestinsk stat. Målsättningen är att Israel och Palestina
            ska kunna leva sida vid sida under fredliga förhållanden och inom
            säkra och erkända gränser. Med ett genuint och långsiktigt engagemang
            från amerikansk sida ökar möjligheterna att uppnå verklig fred
            i Mellanöstern. Från europeisk sida ska vi fortsätta vårt stöd
            till färdplanen. Nu är det avgörande att inte enskilda europeiska
            länder agerar på ett sätt som uppfattas som kontraproduktivt.
          </note>
          <note>
            EU har länge haft stora ambitioner att spela en större roll på
            den internationella arenan. Det nya konstitutionella fördraget
            skapar bättre förutsättningar för att en sammanhållen europeisk
            utrikes- och säkerhetspolitik ska kunna förverkligas och fördjupas.
            Med fördraget blir det också tydligt att vi ingår i en union,
            präglad av solidaritet mellan medlemsstaterna. Viljan att ha kapacitet
            att gemensamt agera för andra regioners fred och säkerhet stadfästs.
          </note>
          <note>
            Europeiska unionen måste leva upp till sina egna kriterier och
            slå vakt om mänskliga fri- och rättigheter. När den svenska regeringen
            nyligen gick med på omfattande eftergifter till den kubanska regimen
            försvagade det EU:s trovärdighet. Beslutet innebär att Sverige
            inte längre kommer att bjuda in oppositionella till mottagningar
            på den svenska ambassaden. Detta beslut inkräktar på vår suveränitet
            och på våra diplomatiska traditioner att föra en löpande dialog
            med oppositionella krafter även i slutna samhällen och diktaturer.
            Det förekommer fortsatt grova brott mot mänskliga rättigheter
            i Kuba. Flertalet av 75 oppositionella som för några år sedan
            dömdes till ända upp till 28 års fängelse har inte släppts. Varför
            övergav den svenska regeringen dissidenterna? Inte blir det bättre
            av att Sverige var ett av de EU-länder som fick positiv särbehandling
            av den kubanska regimen. Detta har inte regeringen talat öppet
            om. Tror verkligen den svenska regeringen på allvar att man ska
            kunna utveckla en positiv dialog med envåldshärskaren Fidel Castro?
            I så fall är det ett stort mått av önsketänkande.
          </note>
          <note>
            FN:s högnivåpanel lade i början av året fram sin rapport om hur
            multilateralismen ska kunna effektiviseras. Här borde Sverige
            kunna bidra konstruktivt. En effektiv multilateralism måste vila
            på två ben: för det första samverkan inom ramen för internationell
            rätt och väl fungerande institutioner och för det andra förmågan
            att ingripa för att påverka i alltifrån diplomatiska förbindelser
            och avtal till att ytterst kunna tillgripa internationella och
            militära medel.
          </note>
          <note>
            En förutsättning för att Sverige ska kunna spela en aktiv roll
            är att vi är beredda att ta vår del av ansvaret i internationella
            konflikthärdar. För närvarande har Sverige nått en absolut bottennivå
            när det gäller internationella insatser. Sveriges bidrag präglas
            i dag av en plottrighet som tyder på att det saknas en nationell
            strategi för var vårt land kan göra bäst nytta. Med det nyligen
            fattade försvarsbeslutet riskerar svensk närvaro i världen, trots
            stor efterfrågan från FN, EU och Nato, snarare att ytterligare
            skäras ned. Vi i den borgerliga alliansen vill se en tydlig ökning
            av de internationella insatserna så att Sverige åter kan etablera
            sig som ett land som tar sin del av ansvaret. Därmed skulle också
            vårt inflytande kunna öka väsentligt.
          </note>
          <note>
            Vi måste våga reagera och kunna agera när det begås grova övergrepp
            mot civila. Konflikten i Darfur i Sudan är ett sorgligt exempel
            på när det internationella samfundet inte räcker till. Vi kan
            inte blunda för det folkmord som nu pågår. Att låta 2 miljoner
            lidande människor i Darfur få användas för, som det uttryckts,
            en första prövning av den afrikanska unionens förmåga, är cyniskt.
            Det krävs ett tydligare europeiskt engagemang, och det är skamligt
            att det drar ut så på tiden.
          </note>
          <note>
            Samtidigt har FN:s generalsekreterare föreslagit en omfattande
            FN-operation om närmare 10 000 man för att övervaka vapenvilan
            i södra Sudan. Det är avgörande att generalsekreteraren får tillräckligt
            stöd för denna insats. Har Sverige fått någon förfrågan om att
            ställa upp med trupp i Sudan? Skulle Sverige ha förmåga att bidra
            till denna avgörande FN-operation, annat än med en handfull personer?
            Retorik och resurser måste hänga ihop.
          </note>
          <note>
            Herr talman! I dag har vi hört en mekanisk redovisning av ett
            antal aktuella utrikespolitiska frågor. I stället för att bidra
            till tydlighet om Sveriges inriktning väcker deklarationen ett
            antal frågetecken. Vilket är regeringens övergripande synsätt
            i den brännande frågan om frihetens och demokratins utveckling
            i världen och nödvändigheten av att bekämpa våld och terrorism?
            Det räcker inte att säga att vi är för det första och inser nödvändigheten
            av det andra.
          </note>
          <note>
            Vilken är regeringens grundläggande hållning när det gäller demokratiseringsprocessen
            och återuppbyggnaden av Irak? Hur vill regeringen påverka, och
            hur ska Sverige vara delaktigt? Hur ska regeringen kunna hävda
            att MR-frågorna står i centrum när den inte protesterar mot eftergifter
            mot diktaturen på Kuba? Vilket ansvar har det internationella
            samfundet för att människor dödas, skändas och fördrivs i Sudan?
            Vem ska göra insatserna? Vilket ansvar har Sverige?
          </note>
          <note>
            I den uppräkning som utrikesministern gjorde är det svårt att
            identifiera en enda fråga som Sverige faktiskt driver aktivt.
            Sanningen är att den svenska regeringen för en mycket färglös
            utrikespolitik.
          </note>
          <note>
            Förmågan att tillvarata vårt lands intressen och att solidariskt
            bidra i världen utgörs i högsta grad av Sveriges ställning i den
            europeiska unionen. Sverige både förväntas och kan spela en mer
            aktiv roll vad gäller vårt eget närområde. Kring Östersjön kan
            inte bara ökad handel, kultur och turism utvecklas utan också
            mer av gemensamt säkerhetspolitiskt tänkande. Norden tillsammans
            med Östersjöstaterna borde kunna dra nytta av erfarenheterna från
            murens fall och gemensamt och mer aktivt främja demokratiska processer
            i Vitryssland och Moldavien, påverka EU:s Rysslandspolitik och
            bredare engagera sig i Ukraina.
          </note>
          <note>
            Under hösten gjorde Ukrainas folk ett historiskt vägval när de
            gick ut på gator och torg för att protestera mot omfattande valfusk
            Detta banade vägen för att landet skulle få en reformvänlig president.
            Moderata samlingspartiet tog 2003 ställning för att Ukraina skulle
            erbjudas medlemskapsperspektiv i EU, vilket nu också är Sveriges
            riksdags uppfattning. Nyligen ställde sig också utrikesministern
            bakom denna linje. Hur avser regeringen att agera för att uppnå
            framgångar i detta åtagande?
          </note>
          <note>
            I sin Rysslandspolitik måste EU uppvisa en bättre samstämmighet.
            Det är viktigt att EU och Ryssland kan bygga ett konstruktivt
            partnerskap, och det kräver att båda sidor är beredda att göra
            betydande politiska investeringar. Tyvärr finns det en allt större
            anledning att vara orolig över den politiska utvecklingen i Ryssland.
            Det är viktigt att klargöra för den ryska regeringen att när vi
            talar om demokrati så menar vi demokrati och rättsstat.
          </note>
          <note>
            Herr talman! Den fortsatta EU-utvidgningen har goda förutsättningar
            att bidra till ett säkrare och mer stabilt Europa. Det är ett
            historiskt och avgörande steg att EU nu äntligen beslutat att
            inleda medlemskapsförhandlingar med Turkiet.
          </note>
          <note>
            På västra Balkan är läget långtifrån tillfredsställande. Kroatiens
            EU-medlemskapsförhandlingar och Makedoniens ansökan är angelägna
            viljeyttringar och visar den starkaste kraften som EU har för
            att driva på för reformer, utveckling och stabilitet i regionen.
            Det krävs ett fortsatt både politiskt och ekonomiskt engagemang
            från EU:s sida. Politiska utmaningar saknas inte. Kosovos framtida
            status ska beslutas under året, och EU måste ha en förstärkt och
            samlad politik för regionen.
          </note>
          <note>
            Situationen i Bosnien kan hetta till. Nya oroligheter i Kosovo
            kan inte uteslutas. Sverige måste ha beredskap att snabbt kunna
            agera och förstärka trupp på plats, dels för att kunna understödja
            våra egna soldater, dels för att Europa inte har råd med ännu
            ett misslyckande med att säkra freden på Balkan.
          </note>
          <note>
            Irans kärnvapenambitioner bekymrar oss alla. Jag menar att det
            finns utrymme för EU att göra fortsatta diplomatiska insatser
            på detta område, men det måste ske på ett sätt som gör att det
            amerikanska förtroendet för insatserna upprätthålls.
          </note>
          <note>
            Sverige bör delta aktivt i kampen mot massförstörelsevapen. När
            det gäller det initiativ som kallas för Proliferation Security
            Initiative, PSI, som syftar till att kontrollera och förhindra
            spridning och transporter av massförstörelsevapen verkar det som
            om regeringen både vill och inte vill vara med. Därmed hamnar
            vi, till skillnad från våra nordiska grannländer, inte bland de
            länder som ingår i kärnan av detta samarbete även om regeringen
            försöker ge sken av att vi är med fullt ut.
          </note>
          <note>
            Herr talman! Jag skulle önska att vi kunde diskutera framtida
            svensk och europeisk säkerhetspolitik utan att fastna i gamla
            teser. Jag blev lite bekymrad när jag nyligen hörde försvarsministerns
            syn på dessa frågor: Sverige är alliansfritt och Sverige måste
            ha förmågan att klara sig själv inledningsvis. Men Sverige som
            alla andra länder har rätt att gå till FN om vi skulle bli angripet
            och begära hjälp från hela världssamfundet. Men vi måste ha ett
            tillräckligt försvar för att kunna klara en ordentlig påfrestning
            som tar tid i början.
          </note>
          <note>
            Jag är förvånad över att en svensk försvarsminister i dag uttrycker
            sig på det sättet och tycker att det är ett gott tillfälle för
            utrikesministern att förtydliga i dag.
          </note>
          <note>
            Året som har gått har påmint oss om livets skörhet och tillvarons
            oförutsägbarhet. Katastrofen i Sydostasien kommer under lång tid
            att prägla oss alla. Den 26 december blev dessutom bristen på
            beredskap i Sverige plågsamt uppenbar, åtminstone för alla oss
            som trodde att det i Regeringskansliet fanns krishanteringsrutiner
            och fungerande beslutskedjor. Det fanns det inte. Organisationen
            fungerade inte. Det politiska ledarskapet brast och visar på försummelser
            av icke obetydande mått.
          </note>
          <note>
            Jag hoppas att regeringen drar lärdomar av sin hantering av tsunamikatastrofen.
            Jag säger detta för det kan hända nya katastrofer där svenskar
            utomlands drabbas eller där oförutsägbarhet och otänkbara hot
            realiseras i vårt eget trygga land. Det skulle till exempel kunna
            handla om ett terroristattentat, här hemma eller mot ett svenskt
            turistmål. Då får inte regeringen på nytt stå handfallen.
          </note>
          <note>
            Jag vill avsluta med att rikta ett tack till Thailand och det
            thailändska folket men också till de europeiska regeringar som
            solidariskt hjälpte oss under flodvågskatastrofen. Jag tänker
            bland annat på Finland, Italien, Island, Norge och Tyskland som
            hjälpte svenskar med hemtransporter och genuin omsorg.
          </note>
          <note type="speaker">
            Anf. 3 CECILIA WIGSTRÖM (fp):
          </note>
          <note>
            Herr talman! Ärade åhörare! Vi har nu fått höra regeringens utrikespolitiska
            deklaration. Jag följer den svenska utrikespolitiken dagligen
            även de övriga 364 dagarna om året och måste tyvärr säga att orden
            inte alltid implementeras och genomförs. Det som sägs stämmer
            inte överens med det som görs.
          </note>
          <note>
            Deklarationen måste fyllas med handling och engagemang, men det
            ledarskapet saknas. Ord och handling går i otakt.
          </note>
          <note>
            Folkpartiet vill se en annan utrikespolitik, särskilt inom tre
            områden som jag tänker tala om här i dag. Vi vill se att biståndsmålet
            på 1 % uppnås, i solidaritet med de fattiga i världen. Vi vill
            se att mänskliga rättigheter alltid står i centrum för Sverige
            även i praktiken. Det tredje, som jag tänkte ta upp i nästa runda,
            är att vi vill se en aktiv Europapolitik från Sveriges sida.
          </note>
          <note>
            Min kollega Birgitta Ohlsson kommer att ta upp vikten av kvinnors
            rätt i världen, och min kollega Cecilia Wikström från Uppsala
            kommer att prata om vikten av fred i Mellanöstern.
          </note>
          <note>
            Herr talman! Tsunamin har berört oss alla mer eller mindre nära.
            Själv var jag orolig för min kollega och vän Johan Pehrson och
            hans familj som befann sig i området. Som tur var lyckades de
            klara sig. Jag lider med dem som inte hade samma tur.
          </note>
          <note>
            Oavsett hur vi alla har berörts av katastrofen på olika sätt
            har vi en sak gemensamt: Svenska folket har gått man ur huse för
            att visa solidaritet med katastrofens offer. Nu gäller det att
            katastrofbiståndet övergår till ett långsiktigt utvecklingsbistånd,
            så att människor inte blir beroende av bistånd för sin försörjning
            utan får bostäder och nya fiskebåtar.
          </note>
          <note>
            Katastrofen visar värdet av det ibland ifrågasatta svenska biståndet.
            Regeringen säger i sin deklaration att nu uppnår vi enprocentsmålet.
            Vi har inte uppnått enprocentsmålet i dag. Vi har aldrig uppnått
            enprocentsmålet så länge Socialdemokraterna har styrt landet,
            trots att de har styrt så länge. Vallöftet är redan brutet.
          </note>
          <note>
            Folkpartiet har alltid sett till att uppnå enprocentsmålet. Det
            är bara två gånger som Sverige har gjort det, och båda gångerna
            var när den borgerliga alliansen styrde, på 70-talet och 90-talet.
          </note>
          <note>
            Tsunamikatastrofen visar också att regeringen, utrikesministern
            och statsministern, inte har klarat av sitt uppdrag, nämligen
            att släppa allt de hade för händer för att se till att samordna
            hjälpen till krisdrabbade svenskar ute i världen.
          </note>
          <note>
            Herr talman! I regeringsdeklarationen sägs att mänskliga rättigheter
            ska stå i centrum. Men regeringen lever inte som man lär.
          </note>
          <note>
            Folkmordet i Darfur har vi haft vetskap om i mer än ett år, men
            dödandet pågår fortfarande. Varför händer det ingenting? FN är
            lamslaget, säkerhetsrådet splittrat.
          </note>
          <note>
            Dag Hammarskjöld var född i Jönköping, och staden är stolt över
            vad han uträttade som generalsekreterare. När jag växte upp i
            Jönköping trodde jag på FN-tanken. Jag trodde att FN kunde utrota
            svält. Jag trodde att FN kunde stoppa krig. Jag trodde på det
            så mycket att jag till och med skrev ett brev till utrikesminister
            Sten Andersson på lilablommigt brevpapper och undrade hur jag
            skulle göra för att bli FN:s generalsekreterare. Men det var 20
            år sedan, och jag vet någonting nu som jag inte visste då. Det
            är att FN inte stoppar folkmord.
          </note>
          <note>
            Vi vet vad som hände i Rwanda 1994. Vi vet vad som hände i Kosovo
            1999. Och vi vet att FN är handlingsförlamat i dag, i Darfur 2005.
          </note>
          <note>
            Jag hoppas fortfarande på FN-tanken. Men vi kan inte vänta på
            reformer. Vi kan inte gömma oss bakom ett splittrat säkerhetsråd.
            Vi har en skyldighet att agera i dag, att stoppa dödandet.
          </note>
          <note>
            Sverige har inte tagit ledarskapet för att pressa Europa, och
            självt ställa upp, till att på plats förstärka Afrikanska unionen
            och stoppa dödandet. Ord sägs, men handling följer inte efter.
            Jag undrar vad utrikesministern lärt sig av folkmordskonferenserna.
            Det är ingen retorisk fråga. Jag skulle vilja ha svar på den i
            dag.
          </note>
          <note>
            Före jul fick Kina en stor julklapp av EU och Sverige, herr talman,
            genom att vi lovade att ta bort vapenembargot. Under ett års tid
            fördes diskussioner i EU. Laila Freivalds satt tyst på möte efter
            möte och försökte inte bygga allianser för att stoppa beslutet.
            Folkpartiet vill ha vapenembargot mot världens största diktatur
            kvar. Vi sätter mänskliga rättigheter i centrum före affärsintressen.
          </note>
          <note>
            Beslutet är allvarligt också för att det vidgar den klyfta som
            uppstått mellan Europa och USA. Europeiska vapen riskerar att
            användas från Kina mot det demokratiska Taiwan och där ställas
            mot amerikanska vapen. Europeiska vapen mot amerikanska vapen.
            Det rimmar illa med den utrikespolitiska deklarationens ord om
            ett intensifierat samarbete med USA.
          </note>
          <note>
            Folkpartiet värnar det samarbetet, och bland annat därför vill
            vi gå med i Nato. Även om vi har viss kritik att rikta mot USA
            delar vi ändå gemensamma värderingar. Vi måste tillsammans stödja
            de demokratiska krafterna i världen mot diktaturer, så att de
            diktaturer som hotar sin egen befolknings frihet och vår frihet
            inte vinner ökat utrymme.
          </note>
          <note>
            Oenigheten mellan Europa och USA uppstod särskilt när vi inte
            kunde komma överens om hur vi skulle handskas med Saddam Hussein.
            Tyvärr kastar den oenigheten i dag en skugga över Sveriges insatser
            i Irak, som är alltför återhållsamma. För Iraks skull måste vi
            dock lägga oenigheten bakom oss. Det irakiska valet har varit
            en framgång, även om det förstås funnits vissa problem. Men medborgarna
            har gett en tydlig signal till terroristerna.
          </note>
          <note>
            Nu måste säkerhetsläget förstärkas, och Irak har bett om hjälp.
            De vill ha hjälp med att utbilda soldater. Jag tyckte det var
            lite beklämmande att höra Laila Freivalds efter valet gratulera
            irakierna för att de trots våldsdåden vågade gå och rösta och
            sedan erbjuda svensk hjälp med att skriva författningen. Vi ska
            komma med våra välmanikurerade händer och hålla i pennan, när
            det i stället är säkerheten de behöver hjälp med. Men det grovjobbet
            får någon annan sköta.
          </note>
          <note>
            Jag vill fråga utrikesministern om hon är beredd att utbilda
            irakiska soldater och om hon är beredd att öppna den svenska ambassaden
            i Irak. Det vore att visa solidaritet med det irakiska folket.
            46 länder finns där redan, och vår före detta partiledare Maria
            Leissner jobbar i dag i Bagdad. Om hon kan, varför kan inte vi?
          </note>
          <note>
            Herr talman! En annan diktatur som fått en present av EU och
            Sverige är Kuba. För två år sedan genomfördes den största arresteringsvågen
            sedan 60-talet på Kuba. EU reagerade kraftigt med diplomatiska
            sanktioner och beslöt att bjuda in dissidenter de dissidenter
            som inte sattes i fängelse till varje lands nationaldagsfirande
            på Kuba. Det var det främsta erkännande demokratirörelsen på Kuba
            någonsin fått.
          </note>
          <note>
            Nu har man bestämt sig för att häva sanktionerna och sluta bjuda
            in demokraterna till nationaldagsfirandet. Det beslutet tog EU
            nyligen, trots att Castro inte gjort någonting för att förbättra
            situationen för mänskliga rättigheter. Han har i och för sig flyttat
            ett tiotal från fängelse till husarrest, men de är inte friade.
            Straffet finns kvar, och de kan närsomhelst flyttas tillbaka i
            fängelse.
          </note>
          <note>
            Sverige agerar som om arresteringarna aldrig hade ägt rum, men
            Hector Palacios Ruíz, Adolfo Fernandez Saínz, Ricardo Gonzalez
            Alfonso, Julio César Galvez, Hector Maceda och många fler är kvar
            i fängelse.
          </note>
          <note>
            Jag förstår inte varför det demokratistöd till Kubas demokrater
            som Jan O. Karlsson för två år sedan utlovade i denna kammare
            dröjt. Jan O. Karlsson, då biståndsminister, sade att det var
            lika angeläget att stödja demokratirörelsen på Kuba som det en
            gång var att stödja ANC i Sydafrika, men fortfarande har vi inte
            sett något demokratiprogram för Kuba. Sådana presenter vill vi
            i Folkpartiet se delas ut. Inte en enda gåva vill vi ge till Castro.
          </note>
          <note>
            Herr talman! I regeringsdeklarationen sägs att mänskliga rättigheter
            ska stå i centrum. Tyvärr efterlevs inte detta, och jag har gett
            tre exempel på det: Darfur, Kina och Kuba. Det ligger i Sveriges
            intresse att demokratin får ökat fäste i världen. Det är genom
            demokrati vi kan nå fred. Det är genom demokrati vi kan nå social
            och ekonomisk utveckling. Demokratier har aldrig startat krig
            med varandra.
          </note>
          <note>
            För att återknyta till det jag började mitt anförande med vill
            jag göra en liten sammanfattning av vad Folkpartiets utrikespolitik
            går ut på. En liberal utrikespolitik genomför en solidarisk biståndspolitik
            och uppnår enprocentsmålet, och en liberal utrikespolitik ställer
            krav på mänskliga rättigheter 365 dagar om året.
          </note>
          <note>
            Avslutningsvis vill jag låna några ord av Vaclav Havel, som kritiserat
            EU:s beslut i Kubafrågan, för att förklara varför vi i Folkpartiet
            aldrig kan acceptera regeringens undfallenhet mot diktaturer.
            Havel säger: Trots allt förenas Europa för att försvara sin frihet
            och sina värderingar, inte för att offra dem för idealet om fredlig
            samexistens med diktatorer och därigenom riskera att dess själ
            gradvis förgiftas av det antidemokratiska tankesättet.
          </note>
          <note type="speaker">
            Anf. 4 HOLGER GUSTAFSSON (kd):
          </note>
          <note>
            Herr talman! Svensk utrikespolitik måste bygga på en tydligare
            rågång mellan demokrati och diktatur. Kristdemokraterna tolererar
            inte diktaturernas människosyn och värderingar, och vi kommer
            aldrig att backa från kravet på alla människors rätt till mänskliga
            fri- och rättigheter. Vi anser att demokratier alltid är bättre
            än diktaturer.
          </note>
          <note>
            Kristdemokraterna anser att den socialdemokratiska regeringen
            har en svajig balansgång mellan demokratier och diktaturer. Regeringen
            driver en utrikespolitik som har ett alltför svagt fokus på demokratiutvecklingen.
          </note>
          <note>
            Herr talman! Jag har viktiga frågor till utrikesministern som
            vi önskar svar på. Det gäller svensk utrikespolitik på fyra områden.
            Lyssna!
          </note>
          <note>
            Herr talman! Socialisterna i Sverige har med banderoller och
            slagord uttryckt sin vrede över USA:s invasion av Irak. Ingen
            ska förneka att felsteg har begåtts i sammanhanget, men det är
            märkligt att dessa vänstergrupper inte med ett enda ord uttrycker
            glädje över att Irak nu har hållit sitt första flerpartival på
            50 år. Vad beror det på?
          </note>
          <note>
            Har vänstern redan glömt att Saddam Hussein under sitt vanstyre
            avrättade flera hundra tusen irakier och fördrev hundratusentals
            från landet? Har man glömt att Saddam Husseins soldater 1980 gick
            över gränsen till Iran? Har man glömt att stridsgas användes mot
            både iranier och kurder, bland annat 1988 då 5 000 människor dödades?
            Har man glömt att Saddam Husseins stridsvagnar 1990 rullade över
            Kuwaits gränser? Har man glömt att de kristna minoritetsgrupperna
            i Irak levde i förtryck? De gör det dessvärre än i dag.
          </note>
          <note>
            Våldet var Saddam Husseins medel att upprätta ett skräckvälde
            och sin diktatur. Nu är diktatorns terrorvälde borta, och ur askan
            reser sig en demokratiprocess.
          </note>
          <note>
            Vi skulle kunna älta hur Frankrike, Tyskland, Storbritannien,
            Ryssland, Kina och USA agerade innan konflikten. Vi skulle kunna
            älta huruvida FN:s resolution 1441 gav de allierade staterna rätt
            att använda våld mot Saddamregimen. Vi skulle kunna dividera fram
            och tillbaka om de misstag som har gjorts under ockupationen och
            det faktum att kriget är över men freden ännu inte vunnen. Vi
            kan säkert också göra en lista över bristerna i det irakiska valet.
          </note>
          <note>
            Herr talman! Det centrala är att Saddam Hussein är borta och
            att irakierna äntligen har fått möjlighet att rösta i ett flerpartival.
            Irakierna har för första gången fått chansen att säga sitt om
            landets ledarskap. Det är en seger för mänskliga rättigheter och
            för demokratin.
          </note>
          <note>
            Valdeltagandet blev högre än väntat trots alla terrorhot. Enligt
            valkommissionen deltog 6075 %, vilket får ses som en stor framgång.
            Det visar att medborgarna i Irak har varit beredda att ta stora
            personliga risker för att välja sin första demokratiska regering.
          </note>
          <note>
            Terroristerna som inte vill se demokratin segra kommer att fortsätta
            med sin terrorverksamhet. Det är därför viktigare än någonsin
            att världssamfundet inte överger Irak. Det vore förödande om USA
            drog sig tillbaka ur Irak innan landets egen administration, ordningsmakt
            och militär nått en sådan nivå att de själva kan stå emot de antidemokratiska
            krafterna.
          </note>
          <note>
            Herr talman! EU får inte lov att vänta längre! Europas stormakter
            måste lägga prestigen åt sidan och enas kring Irak. Utrikesministern!
            Detta gäller inte minst Sverige.
          </note>
          <note>
            Det borde inte finnas någon som vill att demokratiprocessen i
            Irak ska avstanna. Vi måste erbjuda konstruktiv hjälp, inte minst
            för att stärka demokratin och samhällets institutioner. Att som
            vänstern fortsätta att skandera mot USA kommer inte att hjälpa
            irakierna, inte ett dyft. Nu behövs alla goda krafter för att
            tillse att det nya Irak vilar på en bred folklig representation.
            Det irakiska samhällets strukturer och grundvalar får inte exkludera
            någon etnisk grupp, och det är mycket viktigt att kvinnornas roll
            stärks redan från början i Irak.
          </note>
          <note>
            Herr talman! Det andra stora glädjebeskedet i Mellanöstern är
            förstås gårdagens löfte om ömsesidig vapenvila mellan palestinierna
            och israelerna. Den palestinske ledaren Abbas och Israels premiärminister
            Sharon accepterade ömsesidig vapenvila. Det historiska mötet i
            Egypten kan vara den milstolpe vid vilken israeler och palestinier
            äntligen får lämna det mörka förflutna och ta steg för steg mot
            en normaliserad vardag av fred och trygghet.
          </note>
          <note>
            Det är uppenbart men bör ändå poängteras att den folkvalde Abbas
            på kort tid har visat mer vilja och handlingskraft för fredlig
            samvaro med israelerna än vad hans företrädare gjorde under många
            år. Just nu, i denna stund, finns en historisk möjlighet att gå
            vidare, att börja läka såren. USA finns på plats med sin nya utrikesminister.
            Men vad gör EU för att stödja den här fredsprocessen? Utrikesministern!
            Vilka initiativ har den svenska regeringen tagit under senaste
            tiden i den här konflikten?
          </note>
          <note>
            Herr talman! Vad gör Sveriges regering för att sätta press på
            Castro så att fängslade oppositionella kubaner kan släppas ur
            fängelse? De som hittills har blivit frigivna har blivit det på
            grund av svår sjukdom och för att Castro inte vill behålla dem
            i sina fängelser och få dålig publicitet. Anna Lindh var aktiv
            när det gällde den förtryckta demokratiska rörelsen på Kuba, men
            nu är det väldigt tyst från svenskt håll. Utrikesministern! Varför?
          </note>
          <note>
            Den leende diktatorn håller på att vinna en historisk seger över
            EU. Vem hade väl trott för några månader sedan att den europeiska
            unionen med demokrati och värnande av alla människors frihet som
            grundidé överraskande skulle ge efter för den spanska socialistiska
            regeringens strävan att krossa EU:s gemensamma hållning gentemot
            Castroregimen. Det är ett snedsteg som vi kristdemokrater inte
            kan acceptera.
          </note>
          <note>
            Kristdemokraterna har sedan länge ett nära samarbete med demokratirörelsen
            på Kuba, och det kommer vi givetvis att fortsätta med ännu starkare
            än någonsin.
          </note>
          <note>
            Jag uppmanar regeringen att ta sig en rejäl funderare över sin
            syn på demokratiprocessen på Kuba. Vi ser den nya hållningen som
            ett tydligt uttryck för den socialdemokratiska regeringens mycket
            svajiga ståndpunkt mellan demokratins förkämpar och socialismens
            diktatur ett svek på ren svenska.
          </note>
          <note>
            För att visa det kubanska folket att det finns svenskar som öppet
            stöder kubanernas kamp för demokrati, att det finns ett alternativ
            till det socialistiska sveket, har Kristdemokraternas partiledare
            Göran Hägglund officiellt nominerat den framstående kristdemokratiske
            oppositionspolitikern Oswaldo Payà till Nobels fredspris. Hans
            arbete för demokrati på Kuba väcker alltför lite uppmärksamhet
            i Sverige. Här rapporterar i stället TV om planerna på att införa
            rökförbud på Kuba.
          </note>
          <note>
            Herr talman! Den orangea revolutionen i Ukraina kom som en överraskning
            för många. Kristdemokraterna har länge arbetat med oppositionen
            i Ukraina den opposition som visade sitt mod och stod upp för
            folkets rätt till demokrati. Det är ett mod som knappast kan förstås
            utifrån.
          </note>
          <note>
            Den nye presidenten Justjenko har i en rad uttalanden sagt att
            han har satt upp en tidsplan för sitt land att uppnå de krav som
            EU sätter på sina kandidatländer. Sverige bör driva på så att
            Ukraina ges förutsättningar att skynda på viktiga reformer. Inte
            minst bör handeln med EU uppmuntras och möjliggöras så att vägen
            västerut blir lika lätt som den som omkringliggande länder nu
            vill öppna för landet.
          </note>
          <note>
            President Putins alltmer auktoritära styre i Ryssland kopplat
            till utvecklingen i Kaukasus med utländsk hjälp ger ingen ljus
            bild av framtiden i regionen. Sveriges regering och EU måste sätta
            press på Ryssland och statscheferna i Kaukasus för att ge medborgarna
            demokrati. Först då kan man skönja en fredlig utveckling.
          </note>
          <note>
            Min fråga till utrikesministern är: Hur ser svensk Ukrainapolitik
            ut?
          </note>
          <note type="speaker">
            Anf. 5 ALICE ÅSTRÖM (v):
          </note>
          <note>
            Herr talman! De tre grunderna i svensk utrikespolitik är respekt
            för folkrätten, kamp för demokrati och mänskliga rättigheter och
            fattigdomsbekämpning.
          </note>
          <note>
            Vad har då hänt de senaste åren på dessa områden? Vi har sett
            grova folkrättsbrott. Vi har sett att FN har satts åt sidan. Vi
            har sett brott mot mänskliga rättigheter stora och grova brott
            mot mänskliga rättigheter från stater som kallas för demokratier.
          </note>
          <note>
            Vi har sett kampen mot terrorism som sakta men säkert håller
            på att montera ned dessa viktiga principer.
          </note>
          <note>
            Vi har sett tortyr. Vi har sett utomrättsliga avrättningar. Vi
            har sett människor bli fängslade under långa tider utan rätt till
            rättegång. Vi har sett stater som använder sig av terroristbekämpningsmanteln
            för att begå övergrepp mot sin egen befolkning på ett sätt som
            aldrig tidigare har setts.
          </note>
          <note>
            Folkrättsbrott som tidigare aldrig hade accepterats ursäktas
            i dag i efterhand med terroristbekämpning, demokratiutveckling
            och mänskliga rättigheter för den enskilde individen. Därför har
            man kunnat sätta folkrätten ur spel.
          </note>
          <note>
            Motsättningar mellan folkrätten och mänskliga rättigheter har
            målats upp.
          </note>
          <note>
            Jag säger inte att det är lätt. Den enskilde individens rätt
            till skydd jämfört med staternas rätt till suveränitet är svåra
            och komplicerade frågor. Men det innebär inte att man kan acceptera
            att man sätter folkrätten ur spel och ursäktar det i efterhand.
          </note>
          <note>
            Det vi har kunnat se är att efter folkrättsbrotten har brott
            mot mänskliga rättigheter följt. Väldigt många har velat koppla
            den utvecklingen till tiden efter den 11 september världen stod
            inför ett nytt fenomen som krävde nya ställningstaganden och nya
            metoder. Det stämmer delvis, men dessa krafter och metoder har
            funnits långt tidigare. Skillnaden är att det tidigare skedde
            i det fördolda. När övergreppen upptäcktes fördömdes de i kraftiga
            ordalag. I dag har världen tystnat. I dag har helt andra möjligheter
            öppnats i terroristbekämpningens namn.
          </note>
          <note>
            Man behöver inte ens begå övergreppen i det fördolda. USA:s angrepp
            på Afghanistan blev klassat som självförsvar. Rysslands agerande
            i Tjetjenien innebär att övergrepp begås i terroristbekämpningens
            namn. Vi har Israels tidigare upptrappning av utomrättsliga avrättningar.
            Samarbetet med Kina har förstärkts. Man säger att det är viktigt
            i terroristbekämpningens namn och för världens säkerhet att Kina
            också är en viktig samarbetspartner.
          </note>
          <note>
            Regimer världen över har tagit tillfället i akt att slå till
            mot oppositionella utan att behöva oroa sig för alltför mycket
            kritik från omvärlden.
          </note>
          <note>
            Jag skulle kunna ge många fler exempel.
          </note>
          <note>
            I dag står vi inför ett val. Ska folkrätt, demokrati och mänskliga
            rättigheter kunna försvaras måste det också ges ett verkligt innehåll
            och inte bara vara vackra ord.
          </note>
          <note>
            Herr talman! Listan på övergrepp som sker i världen skulle kunna
            göras mycket lång, men protesterna hörs inte längre. Jag saknar
            i utrikesministerns tal något om de övergrepp som sker och hur
            Sverige ser på dem.
          </note>
          <note>
            Irakkriget är ett folkrättsvidrigt krig där FN ställdes åt sidan.
            Vad alla tycks ha glömt i dag är vad man sade var anledningen
            till attacken, nämligen Iraks massförstörelsevapen. Man sade att
            Irak hotade världen, att Irak inom väldigt kort tid faktiskt kunde
            anfalla resten av världen med massförstörelsevapen. Därför var
            attacken nödvändig.
          </note>
          <note>
            I dag har inga massförstörelsevapen hittats. I dag säger man
            att kriget i Irak var ett krig för demokratin. Det var ett krig
            för att avsätta Saddam Hussein och befria folket.
          </note>
          <note>
            Efter ockupationen tillsattes en interimsregering som i efterhand
            har sagt att man vill att ockupationsmakterna ska stanna. Med
            detta har Sverige och den svenska utrikesministern sagt att Irak
            inte längre är ockuperat.
          </note>
          <note>
            I dag har det hållits val i Irak. Man kan ställa sig frågan:
            Var det ett demokratiskt val under de premisser som fanns? Det
            fanns inga möjligheter till valövervakning eftersom läget var
            alldeles för våldsamt. Det fanns ingen möjlighet att kontrollera
            om valet gick riktigt till. Det fanns inte de demokratiska grunderna
            i en situation där landet är under ockupation att kunna genomföra
            ett fullt demokratiskt val.
          </note>
          <note>
            Var då valet inte betydelsefullt? Jo, det var det. Vad det irakiska
            folket visade när man gick och röstade var att Iraks befolkning
            är beredd att ta ansvar för Irak. Iraks befolkning vill ha demokrati
            och kan driva fram demokrati. Det visar att Iraks befolkning måste
            ges möjligheten att ta ansvar för sin egen utveckling, att ockupationen
            måste upphöra och att ockupanterna måste lämna landet. Här måste
            FN gå in och ta ett större ansvar. Då måste världen också erkänna
            att detta var ett folkrättsbrott, att Irak är ockuperat, att irakierna
            nu har visat vilken väg de vill ta och att man måste ge den möjligheten
            till Iraks folk.
          </note>
          <note>
            Herr talman! IsraelPalestina är en konflikt vi har följt under
            många år. Den senaste tidens process och presidentvalet i Palestina
            öppnar för nya möjligheter. De samtalen och överenskommelsen om
            vapenvila måste man se som något oerhört positivt. Men man får
            inte bli blåögd. Man måste se att det är långt kvar för att det
            ska kunna bli en fred i Israel och Palestina.
          </note>
          <note>
            Det som krävs i dag, herr talman, är att omvärlden också sätter
            press på Israel. Israel fortsätter att bygga apartheidmuren. Israel
            fortsätter att ta mark från palestinierna. Israel fortsätter att
            öka sina bosättningar. Israel fortsätter att behandla palestinierna
            som andra klassens medborgare.
          </note>
          <note>
            Herr talman! Vi måste i denna fredsprocess kräva att man inte
            gör avsteg från den internationella rätten och från Haagdomstolens
            utslag. Vi måste kräva att detta inte får bli en del i förhandlingsprocessen
            utan att palestinierna måste få sina internationella rättigheter
            tillgodosedda innan en ordentlig fredsprocess kan komma i gång.
          </note>
          <note>
            Herr talman! Situationen i Sudan har flera talare berört. Situationen
            i Sudan är katastrofal. FN kunde på sitt senaste möte inte enas
            om att människor skulle kunna ställas inför den internationella
            brottmålsdomstolen för de brott som begåtts av Sudans regering
            då Sudan motsatte sig detta. Det får dock inte innebära att FN,
            Sverige och EU slår sig till ro. Man måste trycka på. Framför
            allt måste man nu se till att öka stödet till den afrikanska unionen
            för att denna ska kunna gå in och utföra sitt oerhört viktiga
            arbete.
          </note>
          <note>
            Det är viktigt att det också blir den afrikanska unionen. Det
            har framförts kritik från den här talarstolen mot att man nu säger
            att den afrikanska unionen ska göra detta. Samma personer brukar
            dock prata om vikten av att vi kan ta ansvar i vårt eget närområde,
            och det är också viktigt att vi låter den afrikanska unionen få
            ta ansvar i sitt närområde. Men det krävs mycket stöd och ett
            stort mod.
          </note>
          <note>
            Herr talman! Det finns också konflikter i världen som sällan
            berörs. En sådan är konflikten mellan Västsahara och Marocko.
            Västsahara har gjort allting som FN ålagt dem, men Marocko vägrar
            att följa detta. Vi kräver att FN och den svenska regeringen också
            agerar för att Västsahara ska bli fritt.
          </note>
          <note>
            Det finns många fler viktiga frågor och områden som man skulle
            vilja ta upp, herr talman, men tiden räcker inte till.
          </note>
          <note>
            Jag har i detta anförande framför allt velat lyfta fram den negativa
            utvecklingen när det gäller den internationella rätten. Jag har
            också velat lyfta fram den dubbelmoral som finns i världen. På
            vissa länder ställs det krav att förbättra mänskliga rättigheter;
            andra länder kritiserar vi inte ens. Kina häver vi vapenembargot
            mot därför att vi har handelspolitiska intressen. USA säger vi
            är världens största demokrati med vilken vi har en nära värdegemenskap.
            Trots att man har Guantánamobasen, Abu Ghraib-fängelset, Irakkriget
            och Afghanistankriget riktas ingen kritik.
          </note>
          <note>
            Ska mänskliga rättigheter och kampen för demokrati bli verklighet
            måste det bygga på principen om alla människors lika värde, oavsett
            var i världen brotten begås och oavsett av vem oavsett om det
            är av en stormakt eller av ett litet land, oavsett om det är av
            ett land som kallar sig demokrati eller av en diktatur. Mänskliga
            rättigheter är individens rättigheter. Mänskliga rättigheter bryr
            sig inte om ifall det är en stormakt eller ett litet land, en
            diktatur eller en demokrati som utför brotten.
          </note>
          <note>
            Ska Sveriges utrikespolitik kunna ha något ordentligt innehåll
            får inte kampen för demokrati och mänskliga rättigheter föras
            med brott mot just dessa rättigheter. Sverige behöver en utrikespolitik
            som inte bara är vackra ord utan där de fylls med verkligt innehåll.
            Sveriges utrikespolitik behöver en vision en vision där kampen
            för demokrati och mänskliga rättigheter, respekten för folkrätten
            samt fattigdomsbekämpningen ges ett verkligt innehåll och inte
            bara är vackra ord, ett innehåll där inte egenintresset sätts
            före de principiella värdena.
          </note>
          <note type="speaker">
            Anf. 6 AGNE HANSSON (c):
          </note>
          <note>
            Herr talman! Det finns mycket att göra i den internationella
            politiken. Freden är fortsatt en utmaning i den stora konfliktbågen
            från norra Afrika till Nordkorea. Där finns kärnvapenhotet i Iran
            och Nordkorea. Där finns konflikten IndienPakistan och IndienKashmir,
            förutom vad som återstår att göra i Irak och i Mellersta Östern.
          </note>
          <note>
            Vad händer med ett växande Kina med möjlighet att upprusta och
            köpa vapen? Kommer KinaTaiwan-frågan, med USA inblandat, att bli
            nästa stormaktskonflikt? Dessutom har vi hot om våld och terrorism
            samt de brott mot mänskliga rättigheter som sker på alltför många
            ställen i världen fortfarande.
          </note>
          <note>
            Men den kanske största utmaningen finns på miljöområdet. Världsnaturfondens
            årliga rapport Living Planet Report 2004 konstaterar att mänskliga
            samhällen i dag konsumerar 20 % mer av jordens förnybara tillgångar
            än vad de levande ekosystemen förmår återskapa. Med andra ord
            blir världen för vart år som går fattigare och mindre förmögen
            att upprätthålla liv. Samtidigt tillkommer varje år 70 miljoner
            fler människor, merparten av dem med fullständigt berättigade
            krav på bättre liv än vad deras föräldragenerationer har fått
            uppleva.
          </note>
          <note>
            Utsläppen av klimatförändrande gaser från fossilbränsleanvändningen
            växer snabbt, världens oljeberoende likaså. I dag står fossila
            bränslen kol, olja och fossilgas för 90 % eller mer av energitillförseln
            i de flesta industriländer. För världen som helhet har denna del
            ökat med nästan 700 %, en sjudubbling, under de fyrtio åren mellan
            1961 och 2001. Allra värst är Nordamerika. En människa som lever
            i USA eller Kanada lämnar ett ekologiskt fotavtryck efter sig
            som är dubbelt så stort som en europés och sju gånger större än
            det en genomsnittlig människa i Asien eller Afrika lämnar. Det
            ställer stora krav på oss alla, men det gör det inte minst på
            USA, som förbrukar allra mest av de ändliga naturresurserna.
          </note>
          <note>
            Länder som Kina och Indien växer. Enbart i Kina ökar andelen
            transporter med 15 % årligen. Konsekvenserna för världens miljö
            när alla människor i dessa länder vill ha samma levnadsstandard
            som den vi har här i väst kommer att bli stora.
          </note>
          <note>
            Herr talman! Vilken enorm tickande bomb mot en trygg värld i
            framtiden är inte detta.
          </note>
          <note>
            Den största utmaningen är därför att fasa ut de ändliga bränslesystemen
            och skapa energi- och bränslesystem som är långsiktigt hållbara
            och förnybara. Med förnybara bränslen kan vi minska utsläppen,
            minska sårbarheten och skapa arbete och sysselsättning inte minst
            i länder som är i stort behov av jobb. Det mesta av råvarorna
            till sådana lösningar finns inte minst i utvecklingsländerna.
            Kärnkraften är inte en sådan lösning.
          </note>
          <note>
            Närmare hälften av all olja produceras i instabila regioner.
            Ett fortsatt starkt beroende av oljan, och därmed fortsatt beroende
            av säker leverans från dessa regioner, innebär stora risker säkerhetsmässigt.
            Den omständigheten talar för att ett fortsatt fredsarbete bör
            ha största prioritet framöver, men det talar också för att den
            internationella politiken bör sätta fokus på miljö-, bränsle-
            och energifrågorna.
          </note>
          <note>
            Det är dags att föra upp dessa frågor på den internationella
            agendan på ett betydligt kraftfullare sätt än som har skett hittills.
            Det fanns inte ett enda ord om en uthållig jord och värld i regeringens
            deklaration. Min fråga till utrikesministern blir: Är regeringen
            beredd att sätta miljöfrågorna på den internationella agendan?
            Är regeringen beredd att internationellt driva omställningen av
            bränslesystemen mot ekologiskt hållbara och förnybara bränslen?
          </note>
          <note>
            Herr talman! Valet i Irak blev en framgång. Det kunde genomföras
            trots hot om våld och terror. Alla som stod upp mot våldet och
            vågade kandidera, liksom alla som vågade gå till valurnorna är
            att gratulera. De gjorde det därför att de tror på en demokratisk
            utveckling i Irak. De gjorde det med livet som insats. De måste
            nu ges all hjälp och allt stöd internationellt så att inte deras
            förhoppningar om ett demokratiskt och fredligt Irak går om intet.
            Deras första steg mot en hoppfullare framtid får inte vara förgäves.
          </note>
          <note>
            Det är viktigt att USA på allvar visar att man vill åstadkomma
            ett fritt, demokratiskt styrt Irak. De kan inte fortsätta spela
            den dominerande roll som de själva har åtagit sig utan får aktivt
            stödja ett FN-övertagande av den fortsatta processen.
          </note>
          <note>
            Det är mycket som talar för att EU borde påta sig ett större
            ansvar i Irak. Det skulle kunna ha en återhållande effekt på våldsutvecklingen.
            EU kan och bör göra större insatser, i varje fall när det gäller
            utbildandet av poliser, utvecklandet av rättsväsendet och insatser
            för att få det civila samhället på fötter, allt detta med FN i
            rollen som huvudaktör. Samtidigt är det viktigt att de demokratiska
            partierna får stöd i sitt fortsatta demokratiarbete i Irak.
          </note>
          <note>
            Valet av ny palestinsk ledare efter Arafat har öppnat möjligheterna
            till fortsatta samtal och förhandlingar mellan Israel och Palestina.
            Det kan förhoppningsvis vara ett första viktigt steg mot en lösning
            på en historisk konflikt som sett ut att aldrig kunna lösas. Båda
            parter bör nu anstränga sig att komma vidare till en slutlig lösning
            med en palestinsk stat inom säkra och erkända gränser, som kan
            leva i fredlig vänskap med sina grannstater. Även här bör Sverige
            och EU agera.
          </note>
          <note>
            Herr talman! Sverige har av tradition drivit en aktiv utrikespolitik.
            Vår alliansfrihet gör att vi kan tala utan bindningar i världen.
            Vi kan göra vår röst hörd och räkna med att bli respekterade.
            Sverige har gett lyskraft åt kampen för fred, demokrati och solidaritet
            med fattiga i världen. Det här är en position som vi ska värna.
            Det förutsätter att vi gör det med omdöme, att vi agerar genomtänkt
            med fasthet och med konsekvens. Vi ska vara modiga i utrikespolitiken.
            Alliansfriheten ger oss den möjligheten.
          </note>
          <note>
            Men det har varit dåligt med modet och röststyrkan den senaste
            tiden. Frimodigheten har avtagit, och röstläget har sänkts. Regeringens
            agerande i tsunamikatastrofen var inte snabbt. Det vet vi. Men
            det var inte heller särskilt modigt.
          </note>
          <note>
            I fallet med de utvisade egyptierna var agerandet långt ifrån
            modigt. Det var närmast en underkastelse för stormakten USA.
          </note>
          <note>
            Det var inte modigt att undvika att tidigt ge besked till EU-ledningen
            om att inga löften fick ges till Kina om ett hävande av vapenembargot.
          </note>
          <note>
            Det var inte och det är inte modigt att vara lågmäld gentemot
            Ryssland och Putin om det som sker i Tjetjenien eller för den
            delen om den ryska inblandningen i det nyss genomförda presidentvalet
            i Ukraina.
          </note>
          <note>
            Det är inte modigt att undvika att kalla det som sker i Darfur
            i Sudan för vad det verkligen är, ett folkmord.
          </note>
          <note>
            Det är inte modigt att vid officiellt besök hos USA:s president
            undvika att ta upp känsliga saker som kränkningarna av mänskliga
            rättigheter och det som hänt i Abu Ghraib och på Kuba. Det hade
            varit modigt att kunna säga att Sverige står upp för fred och
            nedrustning och att Sverige står på USA:s sida när det gäller
            att stoppa EU från att häva vapenembargot mot Kina och hålla tillbaka
            export av vapen till en stormakt.
          </note>
          <note>
            Den svenska statsministern säger sig vara god vän med president
            Bush. Det misstror jag inte alls. Goda vänner ska och bör vara
            ärliga mot varandra och våga säga sanningen åt varandra. En god
            vän som undanhåller sanningen är inte någon god vän.
          </note>
          <note>
            När tänker statsministern, utrikesministern och den svenska regeringen
            visa att de är goda vänner till den amerikanska regeringen? När
            kommer den svenska regeringen att vara ärlig och säga sanningen
            till den amerikanska? När ska man säga sanningen om att krigsfångar
            på Kuba inte är acceptabelt, att behandling av fångar i stil med
            vad som hände i Abu Ghraib inte är acceptabelt, säga att miljöfrågorna
            måste ges högsta prioritet, att det är hög tid för USA att skriva
            under Kyotoprotokollet, precis som Ryssland nu har gjort? När
            ska den svenska regeringen bevisa för det svenska folket och för
            våra samarbetspartner i andra länder att vi fortfarande talar
            med hög röst i utrikespolitiken?
          </note>
          <note>
            Vi ska göra vår röst hörd, och vi ska göra det också i samarbete
            med andra. Om Sverige, som hittills, inte helhjärtat engagerar
            sig i Europa försvagas den europeiska rösten globalt. Därmed tystnar
            också den enda organisation som kan balansera den amerikanska
            dominansen på världsfronten.
          </note>
          <note>
            Sverige är inne på ett stickspår om vi av andra börjar betraktas
            som tysta, försiktiga och ängsliga i utrikespolitiken, om vi betraktas
            som ett land här uppe i norr som vill vara vän med alla och inte
            stöta sig med någon på bekostnad av solidariteten med utsatta
            i världen.
          </note>
          <note>
            Centerpartiet vill att Sverige ska fortsätta att tala med hög
            och ljudlig stämma i utrikespolitiken. Vi ska fortsätta att stå
            upp för de svaga och fattiga i världen, för mänskliga rättigheter,
            för hållbar utveckling, för fred och nedrustning och för värnet
            om demokratin.
          </note>
          <note type="speaker">
            Anf. 7 LOTTA HEDSTRÖM (mp):
          </note>
          <note>
            Herr talman! Tack för att det finns folk kvar i kammaren, på
            läktaren och förhoppningsvis hemma i tv-sofforna.
          </note>
          <note>
            I år firas 100-årsminnet av FN:s förre generalsekreterare Dag
            Hammarskjölds födelse. Så här uttrycker sig denna kloka statsman
            och tänkare i boken Vägmärken : Livsströmmen genom årmiljoner,
            människoströmmen genom årtusenden. Ondska, död och nöd. Offervilja
            och kärlek. Vad betyder jag i detta perspektiv?
          </note>
          <note>
            Med samma ständiga självprövning bör även vi i riksdagen, ansvariga
            som vi är för utformningen av många svenska ställningstaganden
            i världen, pröva vårt arbete.
          </note>
          <note>
            Förra veckan kom jag hem från fyra dagar med World Social Forum
            i Pôrto Alegre. Det var ett lugnt, seriöst, disciplinerat och
            vackert jättearrangemang i Brasilien, där i stället världens likaledes
            kloka gräsrötter träffades. Här manifesterade i år över 150 000
            vanliga människor sitt engagemang och sin vilja att bidra till
            en i grunden rättvisare och fredligare världsordning. Under fem
            dagars seminarier, kulturprogram och manifestationer diskuterades,
            analyserades, kritiserades och formulerades en långsiktig agenda
            som tar parti för de svaga i världen, för nollsvält, och som inte
            stämmer in i marknadsmegafonernas ekonomistiska ylande. Det var
            minst sagt befriande att få vara där!
          </note>
          <note>
            De civila organisationer som deltog på World Social Forum litar
            mer på direkt medmänsklig samverkan än på formella strukturer.
            De har nämligen alltför ofta visat sig medföra det gamla vanliga
            förtrycket, fast kanske maskerat till demokratiska beslut.
          </note>
          <note>
            Tilltron till USA som en äkta demokrati var i detta forum rejält
            urholkad, liksom att det skulle vara demokratins tillskyndare
            i världen. Väggmålningar, pamfletter och flygblad vittnade om
            hur anfallskriget mot Irak uppfattats; som en draksådd ur vilken
            ingen genuin demokrati kan få näring och växa på länge än.
          </note>
          <note>
            Därmed är det inte sagt att valet nyligen i Irak var fel. Nej,
            i det rådande läget måste man verkligen bejaka det.
          </note>
          <note>
            Men ockupationen pågår ju! Uppbyggnadskontrakt skrivs företrädesvis
            med amerikanska bolag. Legitimiteten för den utifrån framskapade
            demokratiseringsprocessen är svår att bevisa, och split mellan
            olika folkgrupper gror. Med andra ord: Drakar skördar bara giftig
            frukt på de flesta områden.
          </note>
          <note>
            Irakkrigets agenda, liksom dessförinnan Afghanistaninvasionens,
            har tvingat sig på mig under hela min riksdagstid, trots sin brist
            på konstruktivitet och mening. I stället för debattutrymme för
            hur vi till exempel bättre ska kunna bidra till att FN:s millenniemål
            om halverande av hungern, om utbildning för alla, om aidsbekämpning
            och om halverande av mödra- och barnadödlighet ska ske, eller
            hur de fattiga ländernas egna strategier för detta ska kunna bli
            så välförankrade som det var tänkt, har vi måst lägga tid på,
            Holger, att bevisa att vi som var mot USA:s folkrättsvidriga invasioner
            inte automatiskt var för Saddam eller talibanstyret.
          </note>
          <note>
            Verkligheten, Laila Freivalds, vad än säkerhetsrådet har beslutat
            om att ockupationen formellt skulle upphöra i somras, är dock
            att 150 000 soldater är kvar och att utplåningsräden mot Falluja
            i höstas med tusentals döda tillåts ske utan svensk officiell
            protest. Den illegitima ockupationen fortsätter.
          </note>
          <note>
            Men med det felaktiga hotet om massförstörelsevapen som förevändning
            fyllde kriget dock sin funktion: Världens största ekonomiska och
            militära makt säkrade sina oljeintressen till det facila priset
            av 1 500 döda amerikaner och mot ett litet nätt budgettillskott
            på ca 80 miljarder US-dollar bara för det senaste året.
          </note>
          <note>
            Mina vänner! Notera då samtidigt att det i de färska beräkningarna
            i FN:s nya plan för att uppnå millenniemålen framgår att det fattas
            totalt 74 miljarder dollar i biståndsmedel för att uppfylla målen
            ända fram till 2015. Alltså 80 miljarder dollar för ett krig under
            ett år mot 74 miljarder dollar för utveckling i hela världen under
            tio år. Så ser USA:s prioriteringar ut.
          </note>
          <note>
            I Pôrto Alegre och annorstädes talades det även, och talas, om
            risken för att en amerikansk invasion av Iran står för dörren.
            Condoleezza Rice förnekar detsamma. Men vi gröna vill i dag gärna
            höra att vårt utrikesdepartement kraftfullt vill och tänker försöka
            förhindra det. Det räcker med Irak. Det räckte med Afghanistan.
          </note>
          <note>
            Herr talman! Förtroendekrisen mot USA finns alltså där, djupt
            rotad hos tusentals civila Social Forum-organisationer, hos vanliga
            sydamerikaner som till exempel mina rumskompisar i Pôrto Alegre
            från den lilla fredsgruppen i São Paulo, hos aktivister från hela
            världen liksom hos oss gröna. Nu senast har USA:s Donald Rumsfeld
            begärt att amerikanska försvarsdepartementet ska få återuppliva
            ett atombombsbyggarprojekt, samtidigt som USA fortfarande vägrar
            ratificera provstoppsavtalen för kärnvapen.
          </note>
          <note>
            Det blir inte bättre av att världssamfundet inte på allvar vågar
            ställa Israels kärnvapen under lupp, att Nordkorea och Iran upprustar
            och att kärnvapenländerna Indien och Pakistan fortfarande inte
            är pålitliga i sin konflikt. Stora delar av Irak är i dag dessutom
            starkt kontaminerat av utarmat men långtidsverkande och starkt
            sjukdomsalstrande uran.
          </note>
          <note>
            Det verkligt storskaliga hotet från massförstörelsevapnet kärnvapen
            är således långt ifrån över, och hela icke-spridningsavtalet NPT
            är i fara. Det här kommer nu upp på en internationell konferens
            i Stockholm om någon vecka.
          </note>
          <note>
            På tal om vapen, Laila Freivalds, kan du också här i dag garantera
            oss i riksdagen och Sveriges medborgare att det rykte som har
            läckt ut från Svärds utredning om en katastrofal urvattning av
            våra strikta vapenexportregler, vilka vi så länge berömt oss av,
            inte kommer att verkställas? Det ryktet kräver en omedelbar och
            kraftfull dementi här och nu för att inte massdemonstrationer
            ska utbryta i landet.
          </note>
          <note>
            Herr talman! Detta med vapenspridning och export har självklart
            bäring på en ny och bredare global säkerhetsdiskussion, som kan
            sägas ha startat på allvar efter tsunamins fruktansvärda härjningar
            och som vi i Miljöpartiet länge arbetat för. Förebyggande sårbarhetsstrategier
            och effektivt akut bemötande måste förenas med långsiktig hållbarhet,
            både hemma och borta och i metoder, i produktionssätt, i miljö-
            och energisystemen tack, Centerpartiet! likväl som i infrastruktur,
            planering och beslutsgångar.
          </note>
          <note>
            Hade till exempel mangroveträsken fått vara orörda runt Indiska
            Oceanen där vågen slog till, och hade vår lyxkonsumtion av jätteräkor
            i nord varit förbjuden och korallreven inte skövlats eller blivit
            sköra av klimatpåverkan, hade vågens kraft och hastighet dämpats
            avsevärt. Lidandet hade också blivit påtagligt mycket mindre om
            man inte tillåtit att hotell byggts direkt på stranden, som traditionen
            egentligen förbjuder. Men nu är cirka två tredjedelar av världens
            mangroveträsk förödda därför att vi konsumenter i nord inte förstått
            sambandet mellan odlade jätteräkor, skövlad mangrove och vad som
            sker då en jättevåg slår till.
          </note>
          <note>
            Så här resonerar även två betydelsefulla och kloka kvinnliga
            tänkare från syd: Vandana Shiva, ekofeministen från Indien, och
            den gröna fredsprisvinnaren, kenyanskan Wangari Maathai. De lär
            oss att söka naturens visdom och koppla ihop fred, miljö och demokrati
            med säkerhet för människor.
          </note>
          <note>
            Säkerhet i dag innebär inte längre bara frånvaron av militära
            hot, utan också just kunskap om och konkret handlingsberedskap
            inför till exempel klimatkatastrofen, som redan är ett faktum.
            En sådan bredare syn på global säkerhet och med facit från den
            ohyggliga flodvågskatastrofen i julas och orkanens skogsskövlingar
            i Sydsverige måste innehålla strategier mot klimatproblematiken,
            mot internationell terrorism och statsterrorism, mot världsvida
            epidemier och hunger samt förebygga fördelningskonflikter om vatten,
            olja och mat.
          </note>
          <note>
            Slutsats: Vad världen nu behöver är
          </note>
          <note>
            Vi behöver också akut en stor gemensam klimatfond för att bemöta
            och förebygga alla de skadeverkningar som obönhörligt kommer att
            fortsätta i årtiondena framöver, även om USA skulle ansluta sig
            till målet om halvering av växthusgaserna. Istäcket runt Arktis,
            mina vänner, har blivit hälften så tjockt de senaste 20 åren.
            Världens små öriken, med Vanuatu i spetsen, skräder inte orden
            när de utpekar de rika ländernas skuld till växthuseffekten. Nästa
            vecka träder Kyotoavtalet i funktion, men koldioxidproducenten
            nr 1 i världen, USA, vägrar fortfarande ansluta sig.
          </note>
          <note>
            Herr talman! Tillbaka till det oförglömliga World Social Forum.
            Där har man länge sagt att man inte vill och behöver göra gemensamma
            uttalanden, utan man vill snarare se att det hela är en civil
            pågående process av medvetandegörande. Men i år ville flera frontpersoner
            för den alternativa världsrörelsen, bland annat den kloke Walden
            Bello från Filippinerna, vinnare av det så kallade alternativa
            fredspriset häromåret, pröva om man inte kunde få till stånd ett
            Porto Alegre Consensus, i form av ett tolvpunktsprogram. Det skulle
            innehålla åtgärder som radikal skuldavskrivning, Tobinskatt, rätt
            till arbete och basala välfärdstjänster, rättvisa handelsregler,
            lokal självförsörjning av mat och förändrade patentregler som
            gynnar de fattiga etcetera.
          </note>
          <note>
            Hur det än blir med det papperet skulle i alla fall den gröna
            rörelsen i världen inte ha några problem med att fortsätta att
            verka för det som ingår i utkastet, och många av kraven verkar
            sammanfalla med Jeffrey Sachs handlingsplan för FN:s millenniemål.
          </note>
          <note>
            Rättvisa handelsregler i en reformerad världshandelsorganisation
            som är underordnad FN:s konventioner om miljö och socialt ansvar
            är nämligen, vid sidan av en kraftfull skuldavskrivning för de
            fattiga länderna, den mest akuta åtgärden; det som helt enkelt
            ger mest positiva effekter på världsfattigdomen och förverkligandet
            av de stolta men hotade millenniemålen.
          </note>
          <note>
            I höstas lanserade också nollsvältspresidenten Lula från Brasilien
            tillsammans med Frankrikes Jacques Chirac en tänkbar vidgad finansiering
            av millenniemålsarbetet genom globala avgifter på till exempel
            flygbiljetter, vapenhandel, koldioxidutsläpp och valutatransaktioner
            ett mycket välkommet initiativ som 100 länder, bland andra Finland,
            skrev på.
          </note>
          <note>
            Jag vill i dag, Laila Freivalds, veta om den svenska regeringen
            nu är beredd att stödja det initiativet på ett aktivt sätt. Svaret
            jag fick från UD på den frågan i höstas var tyvärr både undvikande
            och ljummet. Missa inte att svara på denna fråga i nästa inlägg,
            snälla Laila!
          </note>
          <note>
            Herr talman! Jag inledde med några ord av Dag Hammarskjöld. Denna
            vecka har regeringen hållit ett stort internationellt seminarium
            här i Stockholm till hans minne. Han valde förhandlingens och
            organiserandets väg, men inte våldets, och han såg FN:s stora
            potential för fred och utveckling.
          </note>
          <note>
            På seminariet behandlades olika betydelsefulla reformdokument
            för stärkandet av FN, Cardosopanelen, högnivåpanelen om säkerhet
            som kom i december och, tror jag, även Sachs handlingsplan för
            hur millenniemålen ska uppnås. Professor Sachs säger: Att minska
            skillnaderna mellan rika och fattiga är en mycket akut säkerhetsfråga.
            När människor saknar tillgång till mat, sjukvård, rent dricksvatten
            och utsikter till en bättre framtid, finns alltid risken för instabilitet.
          </note>
          <note>
            Det rimmar så väl med vad Walden Bello sammanfattar World Social
            Forum med och vad Maathai och Shiva poängterar i sina säkerhetsresonemang.
            Människan måste ges ett skydd inte enbart från direkta utan också
            från indirekta och långsiktiga hot, som fattigdom, analfabetism,
            sjukdomar, diskriminering och ojämlikhet mellan könen. Mänsklig
            säkerhet, herr talman, är det nya begreppet.
          </note>
          <note>
            Slutligen vill jag ge ett stort tack till en annan klok tänkare,
            Sverker Åström, för det han skrev i Aftonbladet i går. Han liksom
            jag och, har jag hört, många här i kammaren efterlyser verkligen
            vår regerings starka röst för en god, medborgerlig och långsiktigt
            hållbar världsordning och modet att frondera mot USA:s önskan
            om världsherravälde.
          </note>
          <note>
            För övrigt, herr talman, anser jag att muren borde förstöras.
          </note>
          <note type="speaker">
            Anf. 8 Utrikesminister LAILA FREIVALDS (s):
          </note>
          <note>
            Herr talman! Jag tror att ingen egentligen kan säga annat än
            att Sverige trots sin relativa litenhet har en aktiv, tydlig och
            hörbar utrikespolitik. Ändå anklagar Gunilla Carlsson oss för
            plottrighet och för att inte ta vårt ansvar när det gäller internationella
            fredsinsatser. Det är grovt felaktigt. Det tyder på dålig hörsel
            eller dålig fattningsförmåga jag vet inte.
          </note>
          <note>
            Sverige deltar i alla EU:s och Natos insatser. Vi har massiv
            långsiktig närvaro på Balkan, i Afghanistan och i Liberia. Vi
            har över 300 man i Kosovo, 100 i Afghanistan och 230 i Libanon.
            Där gör Sverige verkligen en skillnad.
          </note>
          <note>
            Vi ökar anslaget till insatser för deltagande i fredsbevarande
            insatser, för alla typer av insatser. Vi sätter upp en snabbinsatsstyrka
            tillsammans med Norge, Finland och Estland. Vi tar ansvaret för
            1 200 man av nödvändiga 1 500 man, och vi har fått gehör för civila
            snabbinsatsstyrkor inom EU.
          </note>
          <note>
            För Gunilla Carlsson är det här bottennivå. Det är till att leva
            i en uppochnedvänd värld!
          </note>
          <note>
            Cecilia Wigström sade att hon trodde en gång på FN men inte längre.
            Jag tror fortfarande på FN. Sverige tror fortfarande på FN. EU
            tror fortfarande på FN. Men ingen i denna kammare sade ett enda
            ord om det nödvändiga, viktiga arbete som vi har framför oss att
            reformera FN så att FN är kapabelt att möta de nya utmaningar
            som världen ser.
          </note>
          <note>
            När det gäller Sudan är Sverige ett av de länder som tydligast
            driver på och där det också tydligast syns att FN inte fullt ut
            kan fylla rollen som vi vill att FN ska göra. Men vi driver på
            för en massiv fredsbevarande insats under Afrikanska unionens
            ledning, och där deltar vi också själva.
          </note>
          <note>
            Vi verkar för medling i konflikten, och där deltar också en svensk
            aktivt på ett EU-mandat. Vi driver på för att de skyldiga ska
            ställas till ansvar inför den internationella brottmålsdomstolen
            för de brott som begås i Darfur. Det finns inget land i EU som
            mer aktivt än Sverige driver frågan om sanktioner mot de ansvariga
            i Sudan för de övergrepp som har skett där.
          </note>
          <note>
            När FN:s säkerhetsråd beslutade om FN-insatser i södra Sudan
            var Sverige omedelbart berett att delta. Vi driver på, och vi
            är beredda att göra allt utom det som Gunilla Carlsson och Cecilia
            Wigström tycks vilja, nämligen skicka svensk trupp mot Afrikanska
            unionens uttryckliga vilja. Kan ni här i kammaren förtydliga hur
            ni har tänkt er detta? På vilket sätt tror ni att svensk trupp
            skulle kunna bidra till freden om den skickas till ett område
            som är större än Frankrike och utan en samordning med dem som
            leder fredsinsatserna?
          </note>
          <note>
            Sverige har inte övergivit de oppositionella vare sig på Kuba
            eller i Kina tvärtom! När det gäller Kuba innebär det nya EU-beslutet
            att vi tydligt slår fast att kontakterna med de oppositionella,
            med dissidenterna, ska öka och att den nya politiken ska utvärderas
            redan i sommar.
          </note>
          <note>
            Anledningen till beslutet är ju att det tidigare beslutet inte
            fick någon som helst effekt. Tvärtom ledde det till ett försvårande
            av ett medvetet, långsiktigt arbete med att ge stöd till de oppositionella
            på Kuba.
          </note>
          <note>
            Vi ska utvärdera igen om det här ger bättre resultat och sedan
            diskutera hur vi kan gå vidare. Vi måste både kunna stödja de
            oppositionella på Kuba och samtidigt trycka på den kubanska regimen
            och ha en politisk dialog och utnyttja de möjligheter som finns
            till påverkan och en förändring.
          </note>
          <note>
            Det här tycker jag är ett bra exempel på det som vi ibland beskylls
            för, att vi pratar men inte handlar ord och ingen handling. Det
            är tvärtom så att just att bara använda sig av gester och ord
            är det som vi måste komma bort från. Vi måste vara beredda att
            vidta handlingar som kan tyckas inopportuna just då. Men om ambitionen
            är att åstadkomma resultat, att faktiskt göra en förändring, måste
            man vara beredd att göra även det och frångå de tomma orden och
            de tomma gesterna.
          </note>
          <note>
            När det gäller Kina hoppas jag att vi är överens om att vi måste
            göra allt för att påverka Kina att respektera de mänskliga rättigheterna
            och driva på mot en demokratisk utveckling.
          </note>
          <note>
            Jag tror att det är bara genom dialog och samarbete med Kina
            som Sverige kan påverka. Vi bedriver redan ett arbete för de mänskliga
            rättigheterna och för rättsstatens principer och en demokratiseringsprocess.
            Vi utbildar människor i demokrati och mänskliga rättigheter, och
            vi gör det på ett sådant sätt att vi långsiktigt tror att det
            faktiskt kan ha effekt även i ett så gigantiskt land som Kina
            är. Även lilla Sverige kan genom det sätt vi arbetar på och med
            den respekt vi ändå möter faktiskt göra skillnad.
          </note>
          <note>
            Men när det gäller vapenförsäljningen från EU till Kina ser vi
            att det inte har fungerat. Nu ökar försäljningen av vapen till
            Kina från EU oavbrutet. Det embargo som beslutades var inte mycket
            till embargo. Det är en tom gest som motverkar vad vi vill åstadkomma.
            Därför vill vi hellre se en stärkt uppförandekod inom EU som faktiskt
            kan betyda att vi får kontroll på vapenförsäljningen till Kina.
          </note>
          <note>
            EU:s toppmöte har slagit fast att ett hävande av embargot inte
            får leda till en ökning av EU:s vapenexport vare sig kvantitativt
            eller kvalitativt.
          </note>
          <note>
            Till Lotta Hedström vill jag när det gäller den svenska vapenexporten
            säga att Ulrica Messing, som är ansvarig minister, har sagt att
            syftet med utredningen inte var att göra en grundläggande förändring
            av vår restriktiva vapenförsäljningspolitik.
          </note>
          <note>
            Cecilia Wigström tog upp frågan om biståndet och enprocentsmålet.
            Borgarna lyckades vid ett tillfälle uppnå enprocentsmålet, men
            det var på grund av sjunkande BNI som det uppnåddes. Den här gången
            ska vi uppnå enprocentsmålet detta kombinerat med en ekonomi i
            balans och i tillväxt. Det har därför förutsättningar att bli
            ett långsiktigt uppnått mål och att ligga kvar på den höga nivån
            1 %.
          </note>
          <note>
            Lotta Hedström tog också upp frågan om millenniemålen och biståndets
            betydelse i sammanhanget och även andra åtgärder. Jag kan bara
            hålla med Lotta Hedström om att det är oerhört viktigt att världens
            rika länder uppnår de mål som FN har lagt fram det är en förutsättning
            för att uppnå millenniemålen och även att handelspolitik och annat
            förändras. Det är viktiga uppdrag, och här är Sverige pådrivande
            och fyller en viktig roll.
          </note>
          <note>
            Bland annat Holger Gustafsson undrar över EU:s Irakpolitik. Cecilia
            Wigström raljerar däremot. Jag måste säga att jag blir nästan
            arg när hon säger att den irakiska övergångsregeringens viktigaste
            uppgift är någonting som man gör som manikyr på fingrarna. Att
            skriva en ny konstitution för det nya demokratiska Irak är verkligen
            en statsbyggaruppgift av gigantiska mått, så även stöd i den processen
            kan behövas.
          </note>
          <note>
            Sverige bidrar till säkerheten i Irak genom att utbilda poliser.
            Vi kommer också att aktivt ta del i EU:s nya projekt med att utbilda
            800 poliser. Det gäller också andra nödvändiga insatser för att
            öka Iraks möjligheter att upprätthålla ordning och säkerhet. Sverige
            bidrar med utbildning av domare och med andra insatser. Sveriges
            riksbank bidrar med att bygga upp Riksbanken i Irak. Vi är aktiva
            på många sätt.
          </note>
          <note>
            Till Holger Gustafsson kan jag säga: Vi har inga problem med
            enigheten om detta inom EU. Vi är eniga om att EU måste spela
            en mycket aktiv roll i Irak. En del av oss var kritiska. Vi fördömde
            USA:s agerande i Irak inledningsvis. Men nu är det inte ockupation
            längre, och nu har vi ett ansvar för att bygga upp Irak till att
            bli det demokratiska land som det har möjligheter att bli och
            där folket avger sin viljeyttring i samband med valen, genomförda
            under svåra förhållanden inte helt tillfredsställande genomförda
            men ändå med en mycket tydlig politisk inriktning.
          </note>
          <note>
            Alice Åström kritiserar valen men erkänner att det var betydelsefulla
            val. Jag tror att vi alla måste enas kring det. Det finns olika
            uppfattningar om tidigare agerande, men vi måste vara eniga om
            att detta är ett viktigt steg, och vi måste stödja fortsättningen
            av den här processen.
          </note>
          <note>
            Det är alldeles för kort talartid. Jag återkommer till en del
            av de andra frågorna i mitt sista inlägg.
          </note>
          <note>
            Anf. 9 GUNILLA CARLSSON i Tyresö (m):
          </note>
          <note>
            Herr talman! Jag tackar utrikesministern för en del svar och
            en reaktion som föranleder mig att säga att en läkare får väl
            bedöma min hörselförmåga, men jag har tillräcklig fattningsförmåga
            för att inse att Sverige i dag har hälften så mycket resurser
            som i början av 90-talet i internationell förmåga ute i världen
            i oroshärdar för att kunna lindra våld, krig och förtryck. Detta
            är för mig i alla fall en indikation på att Sverige inte har de
            höga ambitionerna, att vi inte är där vi en gång var, samtidigt
            som världen behöver mer av vårt engagemang, mera av våra resurser.
          </note>
          <note>
            Det var ett tag sedan vi var i Libanon. Numera är vi i Liberia,
            i en FN-operation som intecknar ungefär en tredjedel av våra resurser
            för internationella operationer det här året. I Kosovo har vi
            dragit ned från ungefär 700 till 300 personer, något som gör att
            vi tappar i inflytande och säkert också i trygghet. Vi har väldigt
            många människor i vårt land som kommer från Balkan och som har
            ett stort engagemang. Vi har lång erfarenhet av att ha varit engagerade
            på västra Balkan. I Bosnien har Sverige 70 av 7 000 soldater i
            en EU-ledd styrka.
          </note>
          <note>
            Jag är inte nöjd med det. Jag tycker inte att det räcker. Det
            är därför som jag vill resa den här typen av frågor.
          </note>
          <note>
            Jag behöver förtydliga detta med Afrikanska unionen. Anledningen
            till att jag tycker att det är cyniskt att man hänskjuter hela
            ansvaret till Afrikanska unionen är att Afrikanska unionens uppbyggnad
            fortfarande är i sin linda. Kapaciteten och förmågan finns inte,
            samtidigt som vi ser att 2 miljoner människor är drabbade. Miljontals
            är på flykt. Kvinnor och män dödas, våldtas och lemlästas, och
            vi säger att vi ska vänta och se att Afrikanska unionen gör någonting.
            Det är det jag menar är cyniskt. Det är därför jag säger att man
            borde ha mycket tydliga diskussioner i EU om att faktiskt ingripa.
            Utrikesministern lyckas knappt ens få igenom att EU ska ha sanktioner
            mot dessa våldshärdar.
          </note>
          <note>
            Jag vill ha en regionaliserad struktur för utrikes- och säkerhetspolitik.
            Jag tycker att det är bra att vi bygger upp AU, att olika regioner
            kan ta sitt ansvar. Men om vi menar allvar med det som skrivs
            i utrikesdeklarationen att det finns en skyldighet att skydda,
            att vi behöver kunna ingripa, måste vi också ha förmåga att diskutera
            det för att kunna skilja de stridande åt. Den debatten vill inte
            utrikesministern ha här i Sverige. Den debatten ser jag tyvärr
            heller inte i EU.
          </note>
          <note>
            Slutligen om Kuba och dissidenterna. Igen har den svenska socialdemokratiska
            regeringen valt att gå bakom ryggen på både riksdagen och allmän
            opinion. Vi blir mer eller mindre bara helt plötsligt meddelade
            att man nu tänker inta en helt ny attityd till kommunisten och
            envåldshärskaren Castro, som under 30 års tid har torterat och
            dödar sin egen befolkning. Nu ska man på något vis, säger utrikesministern,
            samtala med honom på ett lite mer innovativt sätt och vända dissidenterna
            ryggen. Det är så jag tolkar det beslut som EU har fattat. Det
            har fattats mot många av oss som i EU-nämnden var tveksamma. Det
            har fattats mot ett grundligt resonemang, och framför allt har
            Sverige valt att ställa sig på Kubas och Castros sida mot många
            EU-länder som var väldigt tveksamma. Jag undrar varför. Om Sverige
            ska vara ett aktivt land som står upp för mänskliga rättigheter
            och som vill att EU ska vara trovärdigt, måste vi också se till
            att vi gör vår röst hörd och driver de här frågorna på ett bra
            sätt.
          </note>
          <note>
            Jag skulle också vilja fråga utrikesministern om FN-reformer.
            Ett stort problem med den utrikespolitiska deklarationen är att
            den uttrycker många målsättningar, men det saknas något om hur
            de ska genomföras. Det är därför som jag har väldigt många frågor.
            En gäller reformering av FN. Det står: Oavsett vilken modell som
            väljs är det mest angelägna att vi når beslut om en utvidgning
            i samband med årets toppmöte. Betyder det att Sverige inte har
            någon uppfattning i sak och att man inte heller driver något?
            Sverige ska vara en trovärdig anhängare av FN för att FN behövs.
            Då ska man också göra sin röst för hur man tycker att reformerna
            ska se ut, hur FN agerar. Man kan gärna ha synpunkter på korruptionsskandaler
            och andra tillkortakommanden just därför att man är en av FN:s
            bästa vänner. Kring detta uttrycks det bara goda målsättningar,
            men rätt så lite om hur det hela ska gå till.
          </note>
          <note>
            Allra sist tog jag upp PSI, Proliferation Security Initiative
            . Utrikesministern säger att vi ska se ett tydligt kollektivt
            ansvar i kampen mot massförstörelsevapen. Men vad är Sveriges
            ansvar? Vilken delaktighet har Sverige i kampen mot massförstörelsevapen?
            Vad gör man mer konkret? Det går inte bara att uttrycka fina ord,
            utan man måste också ha en förmåga att genomföra.
          </note>
          <note>
            Vi brukar rätt så sällan inom Moderaterna tala om FN-resolution
            1325 inför den här kammaren. Jag tycker att det är en väldigt
            viktig resolution, och det finns mycket intressant att ta ut av
            den. Men det som jag tycker är kul i dag och i många andra sammanhang
            är att även i det lilla kan den spela en roll. Jag noterar igen
            att utrikesministern följs åt av kompetenta och lojala medarbetare,
            medan jag har stor glädje av att från den borgerliga sidan ha
            tre kompetenta kvinnor som hjälper mig att på plats förverkliga
            FN:s resolution 1325.
          </note>
          <note type="speaker">
            Anf. 10 CECILIA WIGSTRÖM (fp):
          </note>
          <note>
            Herr talman! Jag vill börja med att bemöta det utrikesministern
            säger om Darfur. Utrikesministern säger här att Sverige ställer
            upp med en massiv fredsbevarande insats. Ja, menar du den handfull
            observatörer som skickades i väg för en vecka sedan? I ett område
            lika stort som Frankrike är en handfull observatörer inte så mycket.
            Det står i den utrikespolitiska deklarationen att det internationella
            samfundet måste agera vid ett folkmord. Men utrikesministern gömmer
            sig bakom Afrikanska unionen och är villig att ge den vetorätt.
            Sverige agerar inte för att stoppa detta folkmord. Det är en skam
            att man inte gör mer.
          </note>
          <note>
            När det gäller vapenembargot mot Kina vet vi att en ny uppförandekod
            aldrig kommer att stoppa europeiska vapen från att skickas till
            Kina därför att regeringen är mot överstatlighet. Det kommer inte
            att vara bindande.
          </note>
          <note>
            Jag blir över huvud taget förbryllad. Regeringen målar upp bilden
            av att vi ska skapa en ökad dialog med Kina, att vi ska öka dialogen
            med Kuba om mänskliga rättigheter. Men vi kan inte ha en dialog
            enbart på deras villkor.
          </note>
          <note>
            Vi ställer krav på varje land som vill komma med i EU, och det
            har gett resultat. Fler och fler länder runtomkring oss har blivit
            demokratier och respekterar mänskliga rättigheter. Vi måste vara
            tydliga med våra krav. Demokraterna på Kuba är urbesvikna på EU:s
            beslut. De ser det här som ett stort svek. Jag förstår inte heller
            varför vi plötsligt ska gå med på Castros villkor att inte bjuda
            in dissidenter till vår nationaldagsmottagning. Varför måste vi
            avstå från att bjuda in dem för att sedan ha en ökad dialog med
            demokraterna? Det går inte ihop.
          </note>
          <note>
            Jag har inte heller fått svar från utrikesministern om varför
            vårt demokratistöd till Kuba har dröjt två år. Det utlovade Jan
            O. Karlsson för två år sedan. Varför dröjer det utlovade demokratistödet
            till Kuba?
          </note>
          <note>
            Har den borgerliga alliansen uppfyllt målet för det svenska biståndet?
            Ja, med råge, och det har Socialdemokraterna aldrig lyckats med.
            Men jag kan berätta för utrikesministern att det inte beror på
            att BNI just höll på att gå upp eller ned, utan det gjorde den
            borgerliga regeringen just under de år då vi hade det svårt i
            Sverige, under de år som ni brukar hävda som år då vi hade en
            havererad ekonomi. Då stod vi fast vid solidariteten och skänkte
            1 % av BNP till den fattiga delen av världen. Men det klarar inte
            ni av. Ni pratar om biståndet, men ni uppfyller inte målen.
          </note>
          <note>
            Konstitutionen är viktig i Irak. Men säkerheten är just nu ännu
            viktigare. Iraks regering har bett om hjälp med att utbilda soldater.
            Flera månader har den hjälpen efterfrågats. Säkerheten är en förutsättning
            för att demokratin och konstitutionen ska kunna fungera. Det är
            sant att Sverige har utbildat poliser, men det är soldater som
            situationen kräver. Tyvärr är det så våldsamt i Irak.
          </note>
          <note>
            Jag förstår inte hur regeringen har mage att inte bidra med soldatutbildning
            och samtidigt deklarera att internationell trupp borde lämna landet
            så fort som möjligt. Ska vi lämna irakierna helt själva att handskas
            med terroristerna?
          </note>
          <note>
            Herr talman! Jag sade att jag i den andra omgången skulle ta
            upp Folkpartiets kritik mot regeringens sviktande Europapolitik.
            På den utrikespolitiska deklarationens dag får vi återigen höra
            hur viktigt EU är. Men när man ser vad regeringen gör under de
            återstående 364 dagarna är det uppenbart att orden i dag inte
            fylls med handling och engagemang.
          </note>
          <note>
            Vi har varit medlemmar i unionen i tio år. Det har inte varit
            revolutionerande, men det har varit väldigt positivt för Sverige.
            Under dessa tio år har vi haft socialdemokratiskt styre, och man
            har lyckats att ställa Sverige vid sidan av. Sverige har blivit
            en randstat i Europa.
          </note>
          <note>
            Vi står utanför valutaunionen, och vi säger nej till gemensamma
            lösningar därför att regeringen är rädd för överstatlighet. Man
            säger nej till att göra Lissabonstrategin överstatlig, vilket
            skulle behövas för att sätta fart på jobben i Europa. Man säger
            nej till tjänstedirektivet och till att ge mer befogenheter till
            Europol.
          </note>
          <note>
            Värst av allt är att man har misslyckats med att förankra EU-projektet
            bland svenska medborgare, och det är inte så konstigt när man
            lutar sig mot en vänsterkartell som vill att Sverige ska gå ur
            EU, när Bosse Ringholm har blivit EU-minister och knappt syns
            till och när EU-motståndaren Marita Ulvskog har blivit partisekreterare.
          </note>
          <note>
            Nej, Folkpartiet liberalerna vill ha en stark Europapolitik.
            Vi vill engagera medborgarna och aktivera Sverige i unionen.
          </note>
          <note type="speaker">
            Anf. 11 HOLGER GUSTAFSSON (kd):
          </note>
          <note>
            Herr talman! En av de fyra frågor som jag ställde i mitt förra
            inlägg valde utrikesminister att ge ett uns av svar på. Det gick
            i stort sett ut på att Sverige deltar i EU:s arbete.
          </note>
          <note>
            Ett annat svar till en annan ledamot var: Borgarna lyckades att
            höja biståndet till 1 %, och det berodde på att BNI sjönk. Jag
            kan upplysa utrikesministern om att också den dåvarande biståndsministern
            Alf Svensson kanske hade en viss betydelse i sammanhanget. Det
            kan vara intressant att fundera över det ibland.
          </note>
          <note>
            Herr talman! Kristdemokraterna har länge sett med både oro och
            irritation på den socialdemokratiska regeringens brist på tydlighet
            och kreativitet i svensk utrikespolitik. Ett exempel på otydligheten
            är Socialdemokraternas oförmåga eller ovilja att föra en vital
            och informativ EU-debatt i Sverige under de senaste tio åren.
            Att Socialdemokraterna inte initierade debatten innan Sverige
            blev medlem i unionen är illa nog, men att man därefter konsekvent
            behandlat EU-frågorna så styvmoderligt är helt oacceptabelt. En
            stor del av den utbredda EU-skepticism som finns i Sverige i dag
            ligger på regeringens skuldkonto.
          </note>
          <note>
            Genom sin vacklande hållning i många EU-frågor har den socialdemokratiska
            regeringen under tio års tid försuttit möjligheten att etablera
            Sverige som en konstruktiv och framåtblickande medlem av Europeiska
            unionen. Beslutet att ge Bosse Ringholm ansvar för europafrågorna
            får väl betecknas som ett effektivt sätt att också framöver lägga
            locket på en konstruktiv europapolitik. Jag delar den åsikten
            med många andra.
          </note>
          <note>
            Herr talman! Den socialdemokratiska regeringen lider av en svårartad
            oförmåga att ta initiativ både i EU och i FN. Vanligtvis tar den
            socialdemokratiska regeringen endast ställning till förslag från
            andra länders regeringar. Antingen säger regeringen ja eller nej.
            Väldigt sällan har regeringen utvecklat egna förslag och agerat
            för dem innan beslut ska fattas.
          </note>
          <note>
            Ledstjärnan för socialdemokratiska ställningstaganden i EU och
            FN är:
          </note>
          <note>
            Det är ledstjärnan. Den socialdemokratiska utrikespolitiken i
            EU och FN kännetecknas också av de tillfällen när man har sällat
            sig till en kollektiv fördömandekör, speciellt om det handlar
            om att fördöma USA och Israel.
          </note>
          <note>
            Bristen på initiativ och tydlighet kan illustreras med regeringens
            hantering av EU:s vapenembargo mot Kina, och det har berörts tidigare
            i debatten. Vi har en regering som talar om vikten av respekt
            för mänskliga fri- och rättigheter, men som sedan faller till
            föga för de stora staterna inom EU och ställer sig bakom ett hävande
            av EU:s vapenembargo mot Kina Kina som avrättar fler människor
            än resterande världen tillsammans.
          </note>
          <note>
            På samma sätt framstod den socialdemokratiska regeringen lika
            famlande och handlingsförlamad i Irakfrågan. Att sälla sig till
            de tyska, franska och ryska regeringarna blev resultatet av den
            förhärskande vänta-och-se-politiken kombinerat med viljan att
            sjunga i kör så fort det är USA eller Israel som ska fördömas.
          </note>
          <note>
            Herr talman! Intresset för den svenska socialdemokratiska regeringen
            håller på att tyna bort internationellt.
          </note>
          <note>
            Ibland lyfts Sverige fram som ett föredöme. Vår syn på biståndsnivåer
            och mänskliga rättigheter är ett par exempel. Äntligen har också
            den socialdemokratiska regeringen klivit på tåget mot enprocentsmålet.
            Vi får väl se om det når ända fram, för inom socialdemokratin
            råder det en bakvänd skola; det är viktigare att lova än att hålla
            löften.
          </note>
          <note>
            Herr talman! För att Sverige ska inta en starkare position internationellt
            behövs uppenbarligen ett regeringsskifte.
          </note>
          <note type="speaker">
            Anf. 12 ALICE ÅSTRÖM (v):
          </note>
          <note>
            Herr talman! I det här anförandet ska jag beröra EU-frågan och
            den nya konstitutionen. I den utrikespolitiska deklarationen finns
            det två rader där detta mycket kort tas upp. Ändå är det nya fördraget
            oerhört aktuellt just när det gäller utrikespolitiken och säkerhetspolitiken.
            Det handlar om gemensam utrikesminister, om mer gemensam utrikespolitik,
            om ett mer gemensamt försvar, även om Sverige säger att vi kommer
            att välja själva. Det innebär aktioner utan FN-mandat. Ändå berör
            utrikesministern inte detta mer än på två rader i deklarationen.
          </note>
          <note>
            Detta kommer att påverka den svenska utrikes- och säkerhetspolitiken
            i allra högsta grad. Ändå talar man inte om det.
          </note>
          <note>
            Inte nog med att man inte talar om det, inte nog med att man
            inte för den här diskussionen när vi har en debatt om utrikespolitiken
            och framtiden, utan man väljer också till skillnad från vad man
            säger om kampen för demokrati, människors inflytande och möjligheter
            att medverka att säga nej till en folkomröstning.
          </note>
          <note>
            Regeringen vill inte diskutera det nya fördraget. Man vill inte
            tala om vilka konsekvenser som det kommer att få, och man vill
            inte ha en folkomröstning.
          </note>
          <note>
            För oss i Vänsterpartiet är det här ett farligt sätt att handskas
            med EU-frågan. Vi i partierna kan sinsemellan ha olika uppfattningar
            om det är positivt eller negativt med EU. Var Vänsterpartiet står
            är väldigt tydligt. Men det blir en demokratibrist om man inte
            för en öppen debatt och en öppen dialog om vad det här innebär
            för Sveriges framtida utrikespolitik.
          </note>
          <note>
            Herr talman! Jag önskar att regeringen faktiskt börjar föra en
            offentlig debatt kring de här frågorna. Framför allt önskar jag
            att regeringen också ska ta ett demokratiskt steg och låta människor
            i Sverige få folkomrösta, som man gör i många andra länder.
          </note>
          <note>
            Herr talman! Jag ska beröra ytterligare några saker kring EU-frågan
            och det som Folkpartiet tog upp, att den svenska regeringen inte
            är aktiv nog, att Sverige är en för passiv medlem i EU. Jag delar
            inte den uppfattningen. De frågor som lyftes upp var att Sverige
            nu står utanför EMU, att vi säger nej till tjänstedirektivet,
            att vi säger nej till det ena och det andra. Men vad har Folkpartiet
            i så fall för demokratisyn? Det är bara att lyssna på folkopinionen
            och höra vad det svenska folket vill att Sverige ska föra för
            politik. Demokrati måste också få råda när det gäller EU-frågan.
          </note>
          <note>
            Herr talman! Jag ska återigen ta upp några frågor om mänskliga
            rättigheter och folkrätten.
          </note>
          <note>
            Det står i deklarationen att vi har en nära värdegemenskap med
            USA. Många tycks vara helt blinda för de brott som USA begår.
            Kina är det land i världen som avrättar mest människor. USA kommer
            tvåa.
          </note>
          <note>
            USA har Guantánamobasen där människor fängslas utan rättegång,
            utanför all internationell rätt och utanför all rättssäkerhet.
            Men det säger man ingenting om.
          </note>
          <note>
            Övergreppen i Abu Ghraib-fängelset, som var systematiska, säger
            de borgerliga partierna heller inte någonting om från talarstolen,
            men också den svenska utrikesministern är alldeles för tyst.
          </note>
          <note>
            När man räknar upp de här brotten mot mänskliga rättigheter är
            faktiskt frågan om USA skulle kunna uppfylla EU:s krav inför ett
            medlemskap, något som vi så tydligt betonar när det gäller utvecklingen
            för mänskliga rättigheter och demokratier i vårt närområde och
            i våra nya medlemsstater. Det är viktigt att man faktiskt har
            samma standard och riktar samma kritik, oavsett vilket land det
            är.
          </note>
          <note>
            Herr talman! Till sist vill jag lyfta upp frågan om Irak igen.
            Ingen nämner de förluster som har varit i Irak. Ingen nämner Falluja,
            en stad av Malmös storlek som i stort sett är helt förödd. Ingen
            nämner att man i dag säger att uppemot 100 000 människor kan ha
            mist livet hittills i Irak, och det ser inte ut att ta slut med
            det. För de här människorna blev det ingen demokrati, ingen frihet.
            De mötte bara död. Låt oss se till att det blir slut på ockupationen
            och att fler människor inte ska behöva dö i kampen för att få
            styra sitt eget land.
          </note>
          <note type="speaker">
            Anf. 13 AGNE HANSSON (c):
          </note>
          <note>
            Herr talman! Jag vet inte vad Alice Åström räknar mig till, men
            jag tog faktiskt upp händelserna i Abu Ghraib-fängelset i ett
            par omgångar i mitt förra anförande.
          </note>
          <note>
            Jag tror att ingen vet och tror annat än att Sverige har en hög
            röst i utrikespolitiken och driver en tydlig och aktiv utrikespolitik,
            säger utrikesministern och sträcker på sig lite extra. Men det
            går inte för den svenska regeringen att leva på Dag Hammarskjölds
            och Olof Palmes lyskraft och röststyrka i världen hur länge som
            helst.
          </note>
          <note>
            Jag gav en rad exempel i mitt anförande där jag tycker att röststyrkan
            har försvagats och modigheten avtagit betydligt: Egyptierna, Kinaembargot,
            Tjetjenien, Darfur och klanteriet vid tsunamikatastrofen, underlåtenheten
            att ta upp känsliga och kritiska frågor med USA.
          </note>
          <note>
            Jag vill ställa en fråga och hoppas att få svar på den. Jag fick
            inte svar på någon av mina frågor i mitt förra inlägg. Vad har
            den svenska regeringen sagt till Bush om att USA inte har undertecknat
            Kyotoprotokollet? Är det regeringens mening att världens rikaste
            land ska få fortsätta att exploatera världens resurser på ett
            sätt som gör att de levande ekosystemen inte förmår att återskapa
            dem? Är det regeringens uppfattning, eller vad har man sagt i
            det fallet också till USA?
          </note>
          <note>
            Herr talman! Tsunamikatastrofen, som flera har tagit upp här,
            var en fruktansvärd händelse med ohyggliga förluster och lidanden
            som drabbade hundratusentals människor, också många svenskar.
            Den har på ett dramatiskt sätt pekat på behovet av internationella
            insatser och ansträngningar som måste göras för att förutse och
            förebygga sådana olyckor i framtiden. I utrikesdeklarationen pekar
            regeringen på att vissa insatser har satts i gång, och det är
            riktigt. Men fortfarande saknar jag en gemensam samordnande beredskapsenhet
            i Regeringskansliet.
          </note>
          <note>
            Jag tycker att katastrofen har lärt oss en sak till av mer långsiktig
            karaktär som påverkar vår självbild och vår syn på världen. Vi
            har fått en påminnelse om att begreppet säkerhet inte bara avser
            staters säkerhet utan också enskilda individers säkerhet. Med
            en ökad internationalisering ökar människors rörlighet. Det måste
            vara ett allmänt intresse att organisera för att kunna garantera
            en hög säkerhet också för enskilda individer, oavsett var i världen
            de befinner sig och oavsett nationalitet. Kort sagt: Vi måste
            bygga en säkrare värld också för individer.
          </note>
          <note>
            Herr talman! Jag är orolig för kärnvapenhotet i världen. Under
            våren ska nedrustningsavtalet om kärnvapen revideras. Utvecklingen
            tycks för närvarande gå åt fel håll, mot upprustning och inte
            mot nedrustning. Såväl USA som Ryssland har mer eller mindre öppet
            deklarerat att de ökar kärnvapenarsenalen. Det faktum att samtliga
            vetostater i FN:s säkerhetsråd förfogar över kärnvapen är ett
            observandum men inte desto mindre en realitet.
          </note>
          <note>
            Ett annat kärnvapenland är Frankrike, ett av EU:s medlemsländer.
            Det är väl ingen vild gissning att Frankrike kommer att utgöra
            en bromskloss för EU i arbetet för en reducering av kärnvapenarsenalen
            i världen. Det har hänt förr. Och här har Sverige, liksom av tidigare
            tradition, anledning till en hög svansföring.
          </note>
          <note>
            Kärnvapenstaternas åtaganden om nedrustning måste genomföras
            utan dröjsmål, säger regeringen i sin deklaration, och det är
            bra. Det är en hög och bra målsättning, men den är inte alldeles
            enkel. Min fråga är hur regeringen förbereder sig för den kommande
            nedrustningskonferensen i vår.
          </note>
          <note>
            Slutligen, herr talman, vill jag vara positiv i ett avseende.
            Jag tycker att regeringen förtjänar beröm för inställningen att
            närma de östliga grannländerna till Sverige. Det är viktigt för
            vår framtida säkerhet och för demokratiutvecklingen i vår del
            av världen.
          </note>
          <note type="speaker">
            Anf. 14 LOTTA HEDSTRÖM (mp):
          </note>
          <note>
            Herr talman! Låt mig få gå igenom ett I per minut i mitt inlägg:
            Israel, Iran och Indonesien. Därefter kan jag kanske komma med
            lite kompletteringar.
          </note>
          <note>
            Den mur som jag i slutet av mitt förra inlägg menade måste förstöras
            var naturligtvis Israels illegala och vidriga bygge tvärs igenom
            palestinska byar, fördömt av hela världen. Om Sharon nu menar
            allvar med sitt handslag med Abbas i Sharm el-Sheikh i går måste
            inte bara utrymningen av Gaza genast verkställas. Murbygget måste
            också omedelbart stoppas. Detsamma gäller de vägspärrar och vägrestriktioner
            som finns i detta apartheidland, där palestinier inte får åka
            på många av de fina, breda vägarna utan måste ta åsnestigarna
            i långa omvägar bredvid. Låt oss verkligen uppriktigt hoppas att
            de historiska beslut som slöts mellan Israel och Palestina i går
            äntligen leder till den tvåstatslösning som vi alla hoppas på
            och att det till slut också blir ett slut på ockupationen av palestinskt
            territorium.
          </note>
          <note>
            Vi i Sverige måste också ge vårt beslutsamma stöd till den här
            fredsprocessen. Ett sätt hade varit att ge Mordechai Vanunu, mannen
            som avslöjade Israels kärnvapenprogram och fängslades i 18 år,
            asyl i Sverige. Men det vågade inte Migrationsverket och Utlänningsnämnden.
            Vilken miss! Kanske kan han i stället få upprättelse genom ett
            rättmätigt norskt fredspris. Det hoppas vi på som nyligen nominerade
            honom för hans stora mod.
          </note>
          <note>
            Sedan övergår jag till Iran. Det är en förtryckarregim vars grymhet
            mot sina egna medborgare, även minderåriga och förståndshandikappade,
            är rent medeltida. Mullorna måste förmås att förstå inte genom
            militära ingripanden men väl genom öppna, direkta, diplomatiska
            metoder med smarta sanktioner och starka politiska påtryckningar
            vad som är acceptabel människorättsstandard på 2000-talet.
          </note>
          <note>
            Vi frågar oss igen: Var är de svenska internationella markeringarna?
            Kanada har tagit initiativ till en fördömande FN-resolution om
            de grova brotten mot de mänskliga rättigheterna, och Norge har
            sänt brev direkt till Khatami. Så vill vi också se vårt land agera
            mot övergrepp i världen.
          </note>
          <note>
            Så har vi Indonesien. Det som förtryckets militärregim i Indonesien
            tränade på i Östtimor upprepas nu i Aceh och på Västpapua. Folkfördrivning
            med ytterst brutala metoder och storskalig plundring av naturtillgångar
            av en militärmakt som inte riktigt kontrolleras av staten är en
            bister verklighet. Det skildras inte i medierna trots att sökljuset
            just nu faller på detta det mest drabbade tsunamilandet.
          </note>
          <note>
            USA har stött Indonesien militärt förut, och röster har höjts
            för att återuppta detta stöd efter katastrofen. Paul Wolfowitz,
            före detta amerikansk ambassadör i Indonesien och nu vice försvarsminister,
            säger att ett sådant samarbete skulle förbättra landets MR-facit.
            Men de militärbevakade läger som nu sätts upp i katastrofområdena
            i Aceh för att eventuellt kontrollera frihetsrörelsen, liksom
            de brutala förföljelser som pågår mot ursprungsbefolkningen i
            Västpapua sedan 1969, kommer sannolikt inte att minska av ett
            sådant stöd tvärtom menar flera människorättsorganisationer och
            även jag.
          </note>
          <note>
            Sedan kommer jag till det som har sagts förut i debatten. Det
            är inte så lätt att lyssna och höra allting. Alice missade också
            att jag hade sagt saker om Irak. Du efterlyste detta och sade
            att ingen hade sagt ett ord.
          </note>
          <note>
            Laila Freivalds missade att jag talade ganska mycket om stärkandet
            av FN. Jag tror faktiskt att det är en samfälld, gemensam ambition
            hos alla partier. Men du svarade egentligen inte på om UD är berett
            att agera också för att det inte blir en invasion av Iran, alltså
            att man inte tillgriper militära medel för att kritisera kärnvapenupprustningen
            och MR-förtrycket utan att det sker just genom politiska och diplomatiska
            påtryckningar. Det är viktigt att UD gör den markeringen och att
            man vågar säga det till USA.
          </note>
          <note>
            Den andra saken som jag önskar att utrikesministern svarar bättre
            på är frågan om de utvidgade möjligheterna till finansiering av
            millenniemålen. Det gäller inte bara att de allmänt ska uppfyllas,
            för det tycker vi alla är så bra, så bra. Men hur ska det gå till?
            Hur ska vi få in pengarna? Monterrey räcker inte. Det var ett
            mycket konkret initiativ som Lula och Chirac kom med. Det handlar
            om att hitta globala former för avgifter och beskattning av till
            exempel flygbiljetter, koldioxidutsläpp, vapenhandel och valutatransaktioner.
            Jag vill veta om svenska regeringen nu, för jag har nämligen hört
            rykten om det, är mer positiv och hittar en öppning för att stödja
            det här initiativet.
          </note>
          <note type="speaker">
            Anf. 15 Utrikesminister LAILA FREIVALDS (s):
          </note>
          <note>
            Herr talman! Antalet svenskar i internationella uppdrag går givetvis
            upp och ned över tiden, Gunilla Carlsson. Vi deltar redan nu i
            alla EU:s och FN:s insatser, och enligt försvarsbeslutet ska de
            militära internationella insatserna öka ytterligare. Vi tar huvudansvaret
            för en militär snabbinsats i EU. Att då döma ut det här och kalla
            det för plottrigt tycker jag närmast är genant.
          </note>
          <note>
            Jag är annars överens med Gunilla Carlsson om att vi ska bedriva
            en aktiv utrikespolitik. Men vi kanske har lite olika syn på hur
            lätt det är att åstadkomma en påverkan och en förändring. Utrikesministern
            kunde inte ens få igenom sanktioner mot Sudan i EU, säger Gunilla
            Carlsson. Jag vet inte om det är naivitet eller vad det är som
            gör att hon tror att det är lätt att övertyga alla andra länder
            inom EU i varje fråga där vi har en egen uppfattning. Men tvivla
            inte ett ögonblick på att vi driver frågan. Ibland lyckas vi,
            och ibland tar det tid innan vi lyckas. När det gäller Kuba var
            det ett enigt beslut. Det var viktigt för Sverige att det beslutet
            innebar att vi syftar till att öka kontakterna med dissidenterna
            och dessutom följa upp det så att vi ser att vi får effekt av
            de åtgärder vi vidtar.
          </note>
          <note>
            Så några ord om PSI, Gunilla Carlsson. Redan när jag träffade
            Condoleezza Rice för ett år sedan kunde jag meddela att Sverige
            vill ta aktiv del i den insatsen mot massförstörelsevapen. Det
            trodde jag faktiskt var allmänt känt.
          </note>
          <note>
            EU hänskjuter inte cyniskt ansvaret för Sudan och Darfur till
            AU. Det är faktiskt Afrikanska unionens uttryckliga vilja att
            det ska vara de som tar ansvaret för insatserna. Vår uppgift är
            att ge det stöd till Afrikanska unionen som de begär, finansiellt
            och materiellt på olika sätt.
          </note>
          <note>
            Cecilia Wigström lever i en drömvärld. När det gäller EU-frågorna
            till exempel: Att göra Lissabonprocessen överstatlig! Det finns
            absolut inga förutsättningar för det bland medlemsstaterna i EU.
            Det är just genom att vi har gjort det mellanstatligt som vi över
            huvud taget har fått upp de här viktiga frågorna och gjort dem
            till en del av EU:s uppgifter.
          </note>
          <note>
            När det gäller Irak finns det ingen efterfrågan från EU gällande
            soldatutbildning. Det är en uppgift som Nato hanterar. Nato tillgodoser
            de behov som finns. EU har därför riktat in sig på, och utlovat,
            ett omfattande stöd när det gäller utbildning av civilpoliser,
            rättsväsende och institutionsbyggande. Vi har delat upp ansvaret
            mellan olika internationella aktörer. Då är det inte särskilt
            meningsfullt att någon i Sveriges riksdag försöker tala om för
            alla aktiva länder hur de egentligen borde göra.
          </note>
          <note>
            Holger Gustafsson, du påstår att intresset för Sveriges utrikespolitik
            har sinat. Det är fel. Vi efterfrågas faktiskt mer än någonsin
            i alla olika sammanhang i de olika internationella forum som vi
            verkar i men också bilateralt i länder som söker Sveriges stöd
            och medverkan i ambitioner som man själv har. Holger Gustafsson
            vill ha en ny regering. Men då skulle jag vilja veta hur den viktiga
            frågan om alliansfriheten ska hanteras. I den borgerliga alliansen
            är det två som är för medlemskap i Nato och två som är mot. Hur
            ska den frågan lösas i en borgerlig regering? Jag är rädd att
            det kan få katastrofala följder för svensk utrikespolitik, så
            för min del hoppas jag verkligen att vi kan fortsätta ha en socialdemokratisk
            regering.
          </note>
          <note>
            Alice Åström, vi är inte blinda för USA:s brott mot internationell
            rätt. Vi var inte tysta om till exempel Irak, vi är fortfarande
            inte tysta om Guantánamo, och vi trycker på för förändringar av
            synen på internationell rätt och respekten för den. Detta var
            bara två exempel.
          </note>
          <note>
            Jag hann inte med några kommentarer till Agne Hansson och Lotta
            Hedström.
          </note>
          <note>
            Anf. 16 GUNILLA CARLSSON i Tyresö (m):
          </note>
          <note>
            Herr talman! Vi lever i en drömvärld. Vi är naiva. Vi borgerliga
            har väl inte fattat allt fantastiskt som Socialdemokraterna försöker
            fixa åt oss ute i världen. Men kring språkbruket kan man ha synpunkter.
            Och detta med kvinnor i konfliktlösning kanske kan få nya dimensioner
            efter dagens debatt.
          </note>
          <note>
            Jag kallade den utrikespolitiska deklarationen för färglös. Jag
            tycker att den svenska utrikes- och säkerhetspolitiken saknar
            en viljeinriktning. Det finns en oförmåga att beskriva hur man
            ska genomföra den och också en oförmåga att bilda allianser.
          </note>
          <note>
            Här hemma hos oss har regeringen det inte så lätt. Det är en
            minoritetsregering, och allra svårast tror jag att utrikesminister
            Laila Freivalds har det, inte minst om man tittar på regeringsunderlaget.
            Vi har nu hört en attack på EU och EU-samarbetet igen. Vi saknar
            fortfarande EU-flaggan i vår vackra kammare. Men vi ser att man
            har en oförmåga att även inom landet försöka få till stånd någonting
            som skulle kunna liknas vid mer av en gemensam svensk linje. Man
            är attackerad från samtliga håll.
          </note>
          <note>
            Jag har tyvärr inte fått svar på så många av mina frågor. FN:s
            generalsekreterare Annan har kallat Sudan för världens allvarligaste
            humanitära katastrof. Han har föreslagit en omfattande FN-operation
            för att säkra situationen i södra Sudan. Om Sverige får frågan,
            har vi då resurser att ställa upp med internationella insatser?
          </note>
          <note>
            Faktum kvarstår ju, och alldeles oavsett om det går lite upp
            och ned ibland har vi sällan haft så få ute i internationella
            operationer som vi har i dag. Vi har mindre än hälften av våra
            nordiska grannländer. Och jag tror tyvärr att om FN:s generalsekreterare
            ställer frågan till oss blir svaret: Ja, vi vill, men vi kan inte.
          </note>
          <note>
            Jag vill tacka för årets utrikespolitiska debatt. Vi har inte
            hunnit med allt vi hade velat tala om. Det finns mycket mer att
            säga om Kuba. Vi har inte fått svar på varför Sverige blev en
            av de gynnade nationerna från den kubanska regimen. Omkring PSI
            kvarstår faktum att Sverige inte är med i den inre kärnan.
          </note>
          <note>
            Tack snälla för dagens debatt. Min kollega i utrikesutskottet
            Ewa Björling kommer att tala om moderat globalt utvecklingssamarbete.
          </note>
          <note type="speaker">
            Anf. 17 CECILIA WIGSTRÖM (fp):
          </note>
          <note>
            Herr talman! Dagens debatt har visat att utrikesdeklarationens
            viktiga ord inte fylls med handling och engagemang de resterande
            364 dagarna om året. Enprocentsmålet i biståndet når vi inte,
            men det säger man att vi når.
          </note>
          <note>
            När det gäller att sätta mänskliga rättigheter i centrum, som
            man också hävdar att man gör, är det ett faktum att Sverige inte
            gör det längre i utrikespolitiken.
          </note>
          <note>
            Det är inte trovärdigt att tillmötesgå diktaturerna Kina och
            Kuba och hävda att man gör det för att man vill stödja demokratiska
            reformer. Det är ganska uppenbart att det inte är trovärdigt eftersom
            jag fortfarande inte har fått svar på min fråga om varför demokratistödet
            till Kuba som regeringen utlovade för två år sedan har dröjt.
            Hade det varit sant att man ville stödja demokratikrafterna hade
            detta program varit på plats i dag. Man anar att Pierre Schoris
            ande dröjer sig kvar borta vid Arvfurstens palats.
          </note>
          <note>
            Vi ser detta också när det gäller Irak. Det finns ett behov av
            att utbilda soldater. Det kanske inte görs via EU, men Nato gör
            det, och det räcker inte till. Vi som samarbetar så nära med Nato
            kan väl ställa upp? Det finns ett behov. Ställ därför upp och
            utbilda trupperna i Irak. Lämna inte Iraks folk i sticket.
          </note>
          <note>
            Till slut när det gäller Folkmordskonferensen: Vad har utrikesministern
            lärt sig? Jo, tydligen att skriva i utrikespolitiska deklarationer
            att det internationella samfundet måste agera. Men hon har inte
            lärt sig att man inte kan fortsätta att gömma sig bakom FN och
            AU. Vi har en skyldighet att agera. Men utrikesministern svarar
            nej på min fråga om Sverige kan bidra med trupp för att stoppa
            dödandet.
          </note>
          <note type="speaker">
            Anf. 18 HOLGER GUSTAFSSON (kd):
          </note>
          <note>
            Herr talman! Utrikesministern bekymrar sig för en kommande borgerlig
            regering. Jag kan påminna om att Socialdemokraterna sade att samarbetet
            med Vänstern och Miljöpartiet inte skulle omfatta vare sig säkerhetspolitik
            eller Europapolitik. Men nu sitter regeringen med dem båda i sitt
            knä.
          </note>
          <note>
            Vi kommer med svar på den borgerliga utrikespolitiken. Och jag
            kan säkerligen garantera att den doktrin som Sverige vilar på
            i dag kommer att gälla också i fortsättningen. Sedan får vi återkomma
            till den utrikespolitiken i övrigt senare. Det är säkert intressant
            för många fler än Laila Freivalds att lyssna på den framöver.
            Men den kommer.
          </note>
          <note>
            Herr talman! Avslutningsvis skulle jag vilja säga några ord om
            de kristna minoriteternas situation i Irak och lyfta fram den
            svenske kristdemokratiske ledaren som har kidnappats i Irak nyligen.
          </note>
          <note>
            Både före och efter Saddamregimens fall har kristna i Irak utsatts
            för trakasserier, övergrepp och död. Förövarna finns i praktiskt
            taget samtliga av de större etniska grupperna i landet.
          </note>
          <note>
            Kristna irakier är hårt pressade att konvertera till islam. Deras
            kyrkor attackeras, och de utmålas ibland som medlöpare till den
            kristna ockupationsmakten och mycket annat. Misshandel och mord
            är inte ovanligt.
          </note>
          <note>
            Svenska Kommittén för Assyrier är mycket oroad över situationen,
            och det borde den svenska regeringen också vara.
          </note>
          <note>
            Jag har fortfarande en fråga i detta sammanhang. Vad tänker utrikesministern
            göra i relevanta sammanhang för att lyfta fram de kristna minoriteternas
            utsatta tillvaro i Irak?
          </note>
          <note>
            Vi kristdemokrater noterar gång efter annan att dessa minoritetsgrupper
            i Irak nästan aldrig nämns när man i svenska och internationella
            sammanhang diskuterar säkerheten för olika etniska grupper i Irak.
            Vad tänker regeringen göra för att ändra på detta? Situationen
            är akut.
          </note>
          <note>
            Akut är också situationen för den svenske medborgaren Minas Ibrahim
            al-Yousifi. Han är i dag partiledare för det kristdemokratiska
            partiet CDP i Irak. Enligt uppgift hålls han fången av beväpnade
            män. Jag kan inte utesluta att han är tillfångatagen på grund
            av sin kristna tro. Det är högst troligt, givet den allmänna fientligheten
            mot kristna i Irak. Vad gör regeringen för att Minas Ibrahim al-Yousifi
            ska frisläppas? Jag kan inte få dessa svar nu, men de behöver
            komma till allmän kännedom.
          </note>
          <note>
            Utrikesministern, låt oss inte behöva se ett nytt fall liknande
            det med Dawit Isaac i Etiopien. Svenska medborgares väl och ve
            är regeringens ansvar.
          </note>
          <note type="speaker">
            Anf. 19 ALICE ÅSTRÖM (v):
          </note>
          <note>
            Herr talman! Inför dagens debatt funderade jag ganska mycket.
            Och jag tittade på vår partiordförande Lars Ohlys tal i den förra
            utrikespolitiska debatten som var helt inriktat på kvinnors situation
            i världen, kvinnors mänskliga rättigheter. Tyvärr, herr talman,
            hade jag kunna ta hela det talet och läst upp det i dag igen och
            kunnat konstatera att ingenting har skett.
          </note>
          <note>
            Kvinnors situation och kvinnors mänskliga rättigheter är frågor
            som lätt glöms bort men som vi alla har ett ansvar för att lyfta
            fram. Och det är väldigt viktigt att man betonar FN:s resolution
            1325. Och jag är glad över att utrikesministern också betonar
            den i deklarationen. Det behövs om vi också ska kunna stärka kvinnors
            rättigheter runtom i världen.
          </note>
          <note>
            Herr talman! Jag vill också lyfta upp en organisation som regeringen
            nästan aldrig nämner. Regeringen talar mycket om EU. Däremot verkar
            man vara näst intill ointresserad av Europarådet. Det är djupt
            beklagligt att den inte nämns över huvud taget i de här sammanhangen.
          </note>
          <note>
            Det är en alleuropeisk organisation med lång erfarenhet bakom
            sig och stora strategiska arbetsuppgifter framför sig demokrati,
            mänskliga rättigheter och rättsstatens principer. Det är fortfarande
            inte några självklarheter.
          </note>
          <note>
            När Europarådets tredje toppmöte äger rum, som kommer att vara
            i maj, hoppas jag att Europas ledare har insett vilken betydelse
            Europarådet kan ha och att den svenska regeringen också tar till
            vara Europarådets viktiga roll och är en stark stöttepelare i
            dess arbete.
          </note>
          <note type="speaker">
            Anf. 20 AGNE HANSSON (c):
          </note>
          <note>
            Herr talman! Den här utrikespolitiska debatten har kunnat föras
            mot en bakgrund där vissa ljuspunkter i världsläget kan skönjas.
            Det gäller bland annat det som händer i Mellanöstern. Det gäller
            vad som kan förväntas hända i Irak efter ett framgångsrikt val
            och efter utgången av det ukrainska presidentvalet och möjligheten
            till ett närmande mot väst. Men det krävs mer av internationella
            insatser för att demokrati, fred och mänskliga rättigheter ska
            få fullt spelrum.
          </note>
          <note>
            Samarbetet i vårt närområde och närmandet till Ryssland är viktigt
            för fred, stabilitet och demokrati.
          </note>
          <note>
            Men vi står också inför stora utmaningar och allvarliga hot.
            Miljön håller på att förödas. Infasningen av förnybara energikällor
            som minskar sårbarheten, minimerar utsläppen och skapar utveckling
            är det tvingande vägvalet för en bestående värld.
          </note>
          <note>
            Orättvisorna i världen är många. Mänskliga rättigheter kränks
            dagligen. Starka stater tar för sig och vill diktera en utveckling
            som passar dem själva bäst. Det finns anledning att arbeta för
            en värld byggd på mångfald med starka institutioner som FN, grundad
            på respekt för folkrätt, demokrati och mänskliga rättigheter.
            Det behövs ett högt röstläge i utrikespolitiken.
          </note>
          <note>
            Från Centerpartiets sida vill vi se ett Sverige som fortsatt
            talar med hög och ljudlig stämma i utrikespolitiken, mot orättvisor
            i världen och för mänskliga rättigheter, för en hållbar utveckling,
            för fred och nedrustning och för värnet av demokrati.
          </note>
          <note>
            Annika Qarlsson från Centerpartiet kommer i fortsättningen av
            debatten att ta upp fattigdomsbekämpningen i världen, kvinnornas
            roll och jämställdheten i världen.
          </note>
          <note type="speaker">
            Anf. 21 LOTTA HEDSTRÖM (mp):
          </note>
          <note>
            Herr talman! Som sist ut i den första debattvändan kan jag göra
            ett litet försök till en pedagogisk sammanfattning av positionerna
            i svensk utrikespolitik.
          </note>
          <note>
            Enighet råder om allvaret i situationen i Sudan, men oenighet
            råder eventuellt om vilken roll Afrikanska unionen ska spela.
            Mitt svar är: Ge den ledningsansvaret för FN-trupper från hela
            världen.
          </note>
          <note>
            Enighet råder om värdet av valen som varit i Irak, Palestina
            och Ukraina.
          </note>
          <note>
            Enighet råder också om behovet att fördöma alla MR-brott i världen,
            och kanske även i Sverige, och förhoppningsvis också om att fördöma
            både USA och Kina vad gäller dödsstraff.
          </note>
          <note>
            Djup oenighet råder om värdet av EU:s konstitution, om den kan
            medföra en stärkt svensk position i världen och om vi kan vara
            fortsatt alliansfria i denna megastatsbildning. Mitt svar är där:
            Nej, och nej.
          </note>
          <note>
            Enighet råder om stärkandet av FN, och oenighet råder om det
            fortsättningsvis pågår en ockupation av Irak. Vi säger: Ja.
          </note>
          <note>
            Till slut råder det nog en rätt stor enighet. I varje fall sex
            partier av sju tycker att det finns en stor förbättringspotential
            för ökad aktivitet och tydlighet i världspolitiken från svenska
            regeringen. Jag hoppas att Laila hörde vad jag sade nu.
          </note>
          <note type="speaker">
            Anf. 22 URBAN AHLIN (s):
          </note>
          <note>
            Herr talman! Efter en tre timmar lång utrikespolitisk debatt
            kan det kännas som att det finns väldigt få ytterligare saker
            att tillägga i denna debatt. Jag ska ändock göra ett försök att
            under mina åtta minuter redovisa tre olika områden som jag tror
            är väsentliga att ha diskuterat.
          </note>
          <note>
            Det första är Mellanöstern. Handslaget mellan Ariel Sharon och
            Abu Mazen i går var ett viktigt steg framåt i den fredsprocess
            som måste ta tag i hela Mellanöstern. Tyvärr finns det och det
            måste vi vara ärliga nog att säga många krafter på både den palestinska
            sidan och den israeliska sidan som vill att dessa fredsansträngningar
            ska misslyckas.
          </note>
          <note>
            I hopplöshetens Palestina, i den fattigdom och arbetslöshet som
            råder där, är det lätt för olika terroristorganisationer att rekrytera
            såväl självmordsbombare som terrorister. Vi kan vara klara över
            att det just nu sitter många och funderar på hur man ska få denna
            vapenvila att spräckas.
          </note>
          <note>
            Vårt ansvar från Sveriges och från Europeiska unionens sida måste
            vara att stödja de demokratiska krafter som finns både på den
            israeliska och på den palestinska sidan. Det gäller kanske främst
            att stödja det palestinska samhället i dess återuppbyggnad så
            att demokrati, välstånd och frihet präglar Palestina. På det sättet
            minskar utrymmet för de mörkar krafter som vill rekrytera självmordsbombare
            i området.
          </note>
          <note>
            De antiamerikanska stämningarna i Europa skrämmer mig. George
            W. Bush har gått ut och sagt att han vill sprida demokrati och
            frihet över världen. Jag ser att det finns en del som i sitt antiamerikanska
            nit som faktiskt tar avstånd också från målet att sprida demokrati
            och mänskliga rättigheter.
          </note>
          <note>
            Låt mig göra klart från den här talarstolen att jag delar målet
            om demokrati, mänskliga rättigheter och frihet. Däremot är jag
            inte helt säker på att jag delar medlen som George W. Bush ställer
            till förfogande för att sprida demokrati.
          </note>
          <note>
            Vi har under den utrikespolitiska debatten redan haft en hel
            del diskussioner om Irak och vad som hände innan. Låt mig klart
            deklarera att jag inte tror att demokrati och mänskliga rättigheter
            växer fram ur gevärspipan. Jag är övertygad om att det är ett
            arbete som måste ske långsamt, långsiktig och intensivt för att
            påverka människor i den här regionen.
          </note>
          <note>
            Jag tror att Sverige och den europeiska unionen ska svara upp
            mot USA:s inställning och säga: Okej, vi delar målet om demokrati
            och frihet i regionen, men hur allvarliga är ni? Hur uthålliga
            är amerikanerna? Sanningen är att USA under en väldigt lång period
            har talat om demokrati och mänskliga rättigheter i världen men
            låtit sina kortsiktiga intressen styra.
          </note>
          <note>
            Det gäller Saudiarabien. Är det någon här som på fullt allvar
            tror att man tänker låta sitt kortsiktiga intresse av en stabil
            oljeleverantör i regionen stå tillbaka för det långsiktiga intresset
            för demokrati i området? Jag tillåter mig att tvivla. Likadant
            är det i Egypten och i andra områden.
          </note>
          <note>
            Jag tycker att vi ska ha ett klart besked till George W. Bush
            och hans nya utrikesminister: Ja, vi delar målen. Medlen kan vi
            ha olika synpunkter om. Men vi kräver först och främst av er att
            ni visar handlingskraft och ni har bestämt er för att de långsiktiga
            perspektiven måste vinna över de kortsiktiga perspektiven.
          </note>
          <note>
            Så till frågan om terrorismen. Jag har tidigare sagt i den här
            kammaren att jag tycker att det finns en många gånger naiv inställning
            i Sveriges riksdag och i den svenska allmänna debatten om hotet
            från terrorismen.
          </note>
          <note>
            Själv blev jag alldeles skakad när jag tog del av det fruktansvärda
            illdåd som skedde i Beslan. Flera av er ledamöter vet att jag
            reser till Ryssland ganska ofta. Den chockvåg som detta sände
            genom den ryska folksjälen går inte att förstå, på samma sätt
            som attacken den 11 september mot USA skrämde upp det amerikanska
            folket. Man blev attackerad på sitt eget område. Likadant har
            naturligtvis den israeliska befolkningen haft det med olika terroristattentat.
          </note>
          <note>
            Vi måste vara på det klara med att dessa terrorister har ett
            fruktansvärt vapen, och då talar jag inte om vapen som dödar människor
            i deras attacker. Jag menar i stället hur detta påverkar människor
            i de regioner som drabbas av terrorism ropen på hårda tag och
            att presidenten eller statschefen måste ta i ordentligt med terroristerna
            för att utrota terrorismen. Vi ser hur det öppna samhället trampas
            ned i kampen mot terrorismen. Det sker i USA, det har definitivt
            skett i Ryssland och det har också skett i Israel. Vi måste vara
            på det klara med att det är ett fruktansvärt starkt vapen som
            terroristerna har.
          </note>
          <note>
            Vi måste våga säga att vi slår vakt om det öppna samhället, om
            de demokratiska institutionerna och om vårt rättsväsende. Det
            är med det som grund som kampen mot terrorismen ska föras. Om
            vi inte klarar den debatten så går vi terroristernas ärenden och
            låter vårt demokratiska samhälle drabbas.
          </note>
          <note>
            Jag tycker att det finns en naivitet. Ibland låter det så här:
            Ja, ja det är klart att amerikanerna reagerar på det sättet! Det
            är klart att ryssarna reagerar på det sättet! Jag vill ha sagt
            i den här talarstolen att jag är helt övertygad om att det svenska
            folket kommer att agera likadant den dagen ett terroristattentat
            sker i vårt land.
          </note>
          <note>
            Därför måste vi vinna kampen mot terrorismen. Jag tror inte att
            det uteslutande sker med militära medel. Jag tror inte ens att
            det kan ske till en liten grad med militära medel, men jag utesluter
            det dock inte. Jag tror i stället att det sker genom det målmedvetna
            arbetet med att sprida demokrati och mänskliga rättigheter. Kom
            ihåg att terrorismens största fiende är demokrati, välstånd och
            mänskliga rättigheter. Det är inte lätt att rekrytera en självmordsbombare
            eller en terrorist i ett land som präglas av välfärd och demokrati.
          </note>
          <note>
            Det tredje som jag skulle vilja ta upp är vårt närområde. Det
            är det gemensamma grannskap som den europeiska unionen har ihop
            med Ryssland. Jag är oroad. Jag tycker att EU har en svaghet i
            sin policy gentemot det grannskap vi har European Neighbourhood
            Policy , som den kallas. Det gäller Vitryssland, Moldavien och
            Ukraina. Jag är av åsikten att många europeiska länder ville ha
            Ukraina, Vitryssland och Moldavien som grannländer till Europeiska
            unionen, och därmed sätta gränsen för unionens utvidgning just
            där.
          </note>
          <note>
            Ryssland har legitima intressen i området. Det är Rysslands grannländer.
            Det är också våra grannländer. Vi måste våga tala om för Ryssland
            att det är bra för Ryssland om dessa grannländer är demokratiska
            och välmående. Det är inte ett geopolitiskt nollsummespel. Det
            är bra för oss och det är bra för Ryssland. Därför måste vi våga
            engagera oss i en diskussion tillsammans med den ryska federationen
            om hur vi ska utveckla samarbetet med de här länderna så att de
            går i riktning mot demokrati och mänskliga rättigheter.
          </note>
          <note>
            Förra året avslutades på ett, som jag tycker, helt underbart
            sätt. Det ukrainska folket visade den politiska eliten i Europa:
            Vi vill tillhöra era värderingar! Vi har en moralisk skyldighet
            att ställa upp på deras önskan.
          </note>
          <note type="speaker">
            Anf. 23 CARL B HAMILTON (fp) replik:
          </note>
          <note>
            Herr talman! Urban Ahlin säger: Vi socialdemokrater delar målen
            med USA i Irak och Mellanöstern. USA måste visa handlingskraft,
            säger han. Men ni delar inte uppfattningen att de valda medlen
            är de rätta.
          </note>
          <note>
            Jag tror inte att detta är särskilt trovärdigt. Jag ifrågasätter
            inte att Urban Ahlin delar målen. Men det är inte trovärdigt att
            säga: Ni har valt medel som inte passar oss, och därmed passar
            vi i hela frågan.
          </note>
          <note>
            Nu är situationen som den är. USA, Storbritannien och andra är
            i Irak. Då är frågan hur målen främjas i den situation som vi
            lever i och i den verklighet som finns i Irak. Som jag ser det
            måste medlet vara att man stöder fortsatt brittisk och amerikansk
            närvaro till dess att irakierna själva har en fungerande demokrati,
            kontroll över sin ekonomi och så vidare.
          </note>
          <note>
            Herr talman! Anser Socialdemokraterna att Europeiska unionen
            ska ge Ukraina ett medlemskapsperspektiv?
          </note>
          <note type="speaker">
            Anf. 24 URBAN AHLIN (s) replik:
          </note>
          <note>
            Herr talman! En gång i tiden förde jag en debatt med vice partiledaren
            i Folkpartiet Jan Björklund. Han ville att vi skulle skicka trupp
            till Irak. Redan innan amerikanerna hade beslutat sig för att
            attackera Irak ville Jan Björklund skicka trupp dit. Det är fortfarande
            i den andan som Folkpartiet i den här kammaren agerar. Det finns
            inget stöd för att skicka trupp dit. Amerikanerna gjorde detta
            i brott mot den internationella folkrätten. Vi ställer inte upp
            på det; vi tror att det var ett misstag.
          </note>
          <note>
            Om man ska se det i ljuset av att bekämpa terrorismen så måste
            vi vara på det klara med att det har misslyckats kapitalt. Den
            insats som har skett i Irak har väl snarare mångdubblat antalet
            terrorister i regionen.
          </note>
          <note>
            Låt mig ändå säga att jag tycker att det är rätt att vi ska stödja
            det irakiska folket i dess demokratiska strävanden. EU har inte
            gjort tillräckligt. Vi har enorma resurser i medlarprogram och
            annat som vi har använt i alldeles för liten utsträckning för
            att stödja de demokratiska krafterna. Det tycker jag att jag och
            Carl B Hamilton kan ta varandra i hand på.
          </note>
          <note>
            Det sista, som gäller Ukraina, uttryckte Laila Freivalds på ett
            alldeles utmärkt sätt i den utrikespolitiska deklarationen. Hon
            säger: Ukraina har, precis som alla andra europeiska länder, rätten
            att ha ett medlemskapsperspektiv. Tydligare kan det icke sägas.
          </note>
          <note type="speaker">
            Anf. 25 CARL B HAMILTON (fp) replik:
          </note>
          <note>
            Herr talman! Det kan sägas tydligare. Det kan sägas på samma
            sätt som till exempel Polen och Litauen har sagt, nämligen att
            Ukraina ska ges ett medlemskapsperspektiv av Europeiska unionen.
            Det kan sägas klarare av Socialdemokraterna, av utrikesministern
            och av Urban Ahlin. Varsågod, Urban Ahlin instäm! Ja eller nej?
          </note>
          <note type="speaker">
            Anf. 26 URBAN AHLIN (s) replik:
          </note>
          <note>
            Herr talman! Jag kan inte riktigt förstå skillnaden mellan det
            som Laila Freivalds sade och det som Carl B Hamilton läste upp.
            Det står så här: Det ukrainska folket har tydligt visat att det
            delar de grundläggande värderingar som EU bygger på. Ukraina har
            samma rätt som andra europeiska länder till ett medlemskapsperspektiv.
          </note>
          <note>
            Det var precis vad Carl B Hamilton läste upp förut, och det var
            precis vad Laila Freivalds sade för ungefär tre timmar sedan från
            den här talarstolen.
          </note>
          <note>
            Jag hoppas verkligen att EU visar det ukrainska folket sitt intresse
            av att stödja det i dess reformsträvanden. Det finns inte någon
            självklar garanti, precis lika lite för Ukraina som för andra
            länder, för att bli medlem i den europeiska unionen. Nu är det
            upp till Ukraina att visa allvar i sina reformsträvanden och lyckas
            med att transformera sitt samhälle så att landet klarar att bli
            medlem i Europeiska unionen. I det mödosamma arbetet hoppas jag
            att Sverige och den europeiska unionen, gärna tillsammans med
            grannländerna Polen, Lettland, Litauen och andra, deltar för att
            stödja Ukraina.
          </note>
          <note type="speaker">
            Anf. 27 EWA BJÖRLING (m):
          </note>
          <note>
            Herr talman! Jag kommer att fokusera tre teman: Mellanöstern,
            som är brännande akut i dag, skuldavskrivningar inom bistånd och,
            som alltid när jag står i talarstolen, hiv.
          </note>
          <note>
            Herr talman! Situationen i Mellanöstern ser nu ljus ut efter
            många mörka år av hopplöshet. Palestina, Israel och USA har nu
            visat nytt engagemang och Europa måste vara med som en aktiv del
            i detta. Vi kan känna riktig optimism i luften. Vi har sett många
            brutna löften och många attentat, men just nu är det lugnare och
            mer förhoppningsfullt än på länge.
          </note>
          <note>
            Alla är förstås konflikttrötta. Vi kan härifrån se att demokratin
            faktiskt är på frammarsch, alldeles speciellt efter valet i Palestina
            och det sköra valet i Irak. Just valet i Irak är en oerhört betydelsefull
            signal till folken i hela Mellanöstern. Det är en signal som dock
            inte uppskattas av alla. Just därför behöver vi stötta demokratiutvecklingen
            med all kraft vi kan uppbringa. Vi behöver mer demokrati i flera
            länder i Mellanöstern. Vi får aldrig, inte för en sekund, ge upp
            den tanken eller bli handlingsförlamade när det gäller demokratiseringsprocessen.
            Den behövs för att få fungerande samhällen.
          </note>
          <note>
            Vad kan Sverige och EU då göra? Vi måste vara ytterst tydliga
            när det gäller demokratistöd till länder i Mellanöstern. Vårt
            stöd måste hela tiden genomsyras av total transparens och dessutom
            vara kopplat till krav på reformer i rätt riktning.
          </note>
          <note>
            Vi måste också våga ta upp diskussionen om roten till terrorism.
            Det är så lätt att vi fastnar i att bara skydda oss mot den terrorism
            som pågår i dag. Vi stänger våra gränser, utökar övervakning inom
            EU och blir introverta. I stället måste vi våga agera precis tvärtom.
            Vi måste ut i världen och trycka på hårdare när det gäller demokrati
            och välstånd och visa att vi vill se fler människor som har rätten
            till och kan göra fria val.
          </note>
          <note>
            Jag skulle vilja se att Sverige och EU agerar och sätter ett
            enormt ökat tryck på de stater i Mellanöstern som stöder terrorism
            i dag. Vi var nyligen med utrikesutskottet på besök i Syrien.
            Där hävdar man bestämt att Hizbullah är en rent libanesisk politisk
            organisation som inte har något stöd av Syrien.
          </note>
          <note>
            Sådana uttalanden är för mig skrämmande att höra. Jag skulle
            vilja ta fram dem och diskutera dem i dagsljus. Det här är bara
            ett exempel. Varför tar vi inte upp diskussionen om Hizbullah
            och dess inblandning i terrorism? De har visserligen olika grenar.
            Det sociala, politiska och militära grenar. Men man kan inte riktigt
            särskilja det på det sättet. Det är tillräckligt farligt att man
            stöder terrorism ekonomiskt och politiskt. Det här var bara ett
            exempel. Det finns ju fler som Hamas, där vi har varit tydligare,
            och Jihad.
          </note>
          <note>
            Alla de här organisationerna behöver genomlysas mycket mer än
            vad som görs i dag. Det svåra i den är balansgången är också att
            just de här organisationerna också gör mycket gott bland den fattiga
            befolkningen och i flyktinglägren. Man hjälper till med många
            olika goda insatser. Man ordnar rent vatten, skola till barnen,
            sjukvård och mycket mer. Allt detta är tätt sammanflätat. Därigenom
            har man också väldigt svårt att särskilja rätt och fel.
          </note>
          <note>
            Det vi kan hjälpa till med är i stället att bistå för att skapa
            rumsrena politiska partier, en ökad pluralism och ge fattiga människor
            i Mellanöstern ett annat val. Vi måste vara ytterst tydliga med
            att vi inte accepterar organisationer som har militanta inslag.
            Det är ett mycket viktigt sätt att kunna stötta till exempel Palestina,
            som är aktuellt i dag, och dess ledare Abu Mazen i hans goda intentioner
            till fred.
          </note>
          <note>
            Herr talman! Världen har börjat inse att millenniemålen inte
            kommer att uppnås utan mycket större ansträngningar än vad vi
            hittills sett. Commission for Africa, ett nätverk som bildats
            för att fokusera på dessa frågor, ska skriva sin slutrapport senare
            i februari. Jag hoppas att man kommer att säga att vi inte ska
            bilda ytterligare en organisation som ska bekämpa fattigdom eller
            sjukdomar. Vi har tillräckligt många sådana redan. I stället behöver
            vi se en betydligt mer utökad samordning mellan de organisationer
            vi redan har med tydliga gemensamma mål. Ett viktigt budskap är
            att låta de afrikanska regeringarna verka så självständigt som
            möjligt och att de får möjlighet att driva sin egen politik, gärna
            tillsammans i ett panafrikanskt parlament, i Afrikaunionen och
            i Nepad.
          </note>
          <note>
            Vad kan då vi i Sverige och EU göra? Vi kan till att börja med
            försöka motverka den brain drain som nu pågår i flera fattiga
            afrikanska länder och stötta eget engagemang i större utsträckning.
            Visst behövs det mer pengar för att bekämpa fattigdom. Vi ser
            nu en större givarvilja än någonsin. Men det är bara den ena delen.
            Sedan gäller det också tänka till hur vi ska använda de här pengarna.
            Vi måste hela tiden ställa krav, som jag sade tidigare, att det
            sker reformer som leder till ökade mänskliga rättigheter, fred,
            demokrati och säkra rättssystem, att det är full transparens i
            olika regeringar, att man får ökad kunskap och kompetens och framför
            allt en skola för alla barn.
          </note>
          <note>
            Resurserna behöver också kopplas till nationella fattigdomsstrategier,
            ibland till och med regionala planer. I de här ska också ingå
            att bekämpa hiv och planer för hur Afrika värnar om, ofta till
            följd av hiv, utsatta föräldralösa barn. Det är i alla de här
            delarna som det stora arbetet och energin måste förstärkas och
            förtydligas. Där kan Sverige och EU bli mycket bättre.
          </note>
          <note>
            Gordon Brown, Storbritanniens finansminister, har nu försökt
            få övriga G 7-länder att starta en ny internationell biståndsfond,
            International Finance Facility. Inget av de här länderna uppfyller
            i dag kravet på 0,7 % av BNP i bistånd. Men via IFF skulle de
            låna upp pengar på kapitalmarknaden mot en säkerhet bestående
            av G 7-ländernas framtida biståndsavsättningar. Det här skulle
            preliminärt kunna ge ytterligare 100 miljarder i bistånd.
          </note>
          <note>
            I det här förslaget ingår också att man vill skriva av u-landsskulder
            till Världsbanken och Internationella valutafonden för ungefär
            ett 40-tal länder. Det här är verkligen ett steg i rätt riktning.
            Det skulle innebära att de rika länderna avskriver 70 miljarder
            dollar, huvuddelen av dessa u-länders skulder. Det skulle vara
            ett slags Marshallplan för Afrika. Det här är någonting som Moderaterna
            har drivit i svensk biståndspolitik under många år. Det är mycket
            glädjande att se att många länder nu verkar vara intresserade
            av att enas om detta.
          </note>
          <note>
            En viktig sak som EU kan göra, förutom att vara stödjande i egen
            afrikansk politik, är att avskaffa tullar gentemot afrikanska
            länder och driva på att detta sker mellan de afrikanska länderna
            själva.
          </note>
          <note>
            Herr talman! Låt mig till sist säga några korta ord om hiv. Unaids
            har varnat för att hiv börjar bli ett seriöst hot mot säkerheten
            när det gäller social och ekonomisk stabilitet även i Europa.
            Via flera olika organ slussas det in pengar från den globala fonden
            i kampen mot hiv/aids. EU har nyligen tagit fram ett dokument
            som uppmanar de 25 medlemsstaterna att visa politiskt ledarskap
            med anledning av epidemin. Hur gör man då detta? Det gör man på
            många olika sätt, och framför allt krävs det större öppenhet när
            det gäller att tala om hiv. Det handlar om att politiska ledare
            på högsta nivå ska tala om hiv. Det handlar om att vi behöver
            ha ökad samordning i EU-kommissionen för att kunna göra rätt insatser
            och satsa på rätt forskningsinsatser. Det handlar också om att
            vi behöver ha en mycket högre kompetens bland oss politiker som
            talar om detta för att vi ska kunna göra rätt saker och agera
            aktivt.
          </note>
          <note>
            Sverige har varit, och är fortfarande, ett föredöme i kampen
            mot aids. Det måste vi fortsätta att vara. Just därför ska vi
            delta ännu mer aktivt både inom Sverige och internationellt när
            det gäller hiv.
          </note>
          <note type="speaker">
            Anf. 28 BERNDT EKHOLM (s) replik:
          </note>
          <note>
            Herr talman! Ewa Björling hade ett väldigt bra anförande med
            ett rikt innehåll när det gäller vad vi kan göra för att hjälpa
            de fattiga folken. Det finns inte mycket i det som har sagts som
            jag skulle kunna ha en annan åsikt om, men det finns en grundläggande
            fråga. Ewa Björling nämner här vikten av att uppnå millenniemålen
            och att vi måste göra mer. Ewa Björling talar om hur andra länder
            försöker uppnå 0,7-procentsmålet i sina biståndsinsatser.
          </note>
          <note>
            Samtidigt har Cecilia Wigström haft ett passionerat anförande
            för enprocentsmålet. De borgerliga partierna har försökt att framträda
            på så enad front som möjligt när det gäller angreppen på socialdemokratisk
            politik. Mot den bakgrunden måste frågan ställas om Ewa Björling
            och Moderata samlingspartiet äntligen är beredda att överge motståndet
            mot enprocentsmålets uppfyllande. Får vi se en ny moderat politik?
            Om inte undrar jag hur alliansen ska få ihop det i denna fråga
            som vi har tjatat om i många år och som faktiskt är väldigt viktig.
          </note>
          <note type="speaker">
            Anf. 29 EWA BJÖRLING (m) replik:
          </note>
          <note>
            Herr talman! Moderaterna har en annan procentsats i sitt budgetförslag.
            Det är vi väl medvetna om. Men man ska också komma ihåg att vi
            har en annan del som gör att vi skulle komma över 1 %, om det
            nu är procenten vi ska diskutera. Vi vill ha totala skuldavskrivningar,
            vilket ni andra inte är beredda att göra. Som jag sade är jag
            väldigt glad över att G 7-länderna nu föreslår det. Jag tycker
            att det är fel att landa diskussionen där. Det ska ju handla om
            kvalitet och inte kvantitet.
          </note>
          <note>
            Slutligen vill jag bara kort säga att den enda gången vi har
            uppnått 1 % var när vi hade en borgerlig regering, så jag är inte
            särskilt orolig.
          </note>
          <note type="speaker">
            Anf. 30 BERNDT EKHOLM (s) replik:
          </note>
          <note>
            Herr talman! Ska jag ta den sista kommentaren till intäkt för
            att Moderaterna lägger sig på den här punkten?
          </note>
          <note type="speaker">
            Anf. 31 EWA BJÖRLING (m) replik:
          </note>
          <note>
            Herr talman! Vi har inte haft någon slutlig diskussion angående
            budgeten. Jag tror att det är viktigare att diskutera innehållet
            till att börja med. Sedan finns det olika sätt att uppnå 1 %.
            Jag tycker nog att vi i Sverige behöver diskutera kvaliteten mer.
            Vad ska vi göra för dessa pengar? Det är viktigare än att 1 %
            ska vara ett mål i sig. Den övriga världen har ett mål på 0,7
            %. De har inte ens nått dit ännu.
          </note>
          <note type="speaker">
            Anf. 32 BIRGITTA OHLSSON (fp):
          </note>
          <note>
            Herr talman! Atefeh Rajabi, en 16-årig tonårsflicka från Iran,
            blev hängd offentligt i höstas för att hon som ogift kvinna kysst
            en man. Hennes brott: att vara kvinna och vilja styra över sin
            egen sexualitet.
          </note>
          <note>
            En annan kvinna skrev ned sina åsikter om förtrycket i ett land
            i arabvärlden. Hon lever inte längre. Hennes brott: att vara född
            som kvinna och längta efter att få tycka, tänka och tro fritt.
          </note>
          <note>
            En tredje kvinna, eller spillrorna efter hennes unga, våldtagna
            kropp, ligger i en anonym massgrav i krigets Liberia. Hennes brott:
            att vara kvinna och önska ett liv i frihet.
          </note>
          <note>
            Dessa medsystrar världen över är inte ensamma. Miljoner kvinnor
            är i dag sexslavar, utsatta ekonomiskt, sexuellt och själsligt,
            med brist på makt över sina liv. Det förekommer massvåldtäkter
            i våldets Darfur som jag besökt, nya steningar av otrogna kvinnor
            i Iran och att flickebarn i Somalia könsstympas och förvägras
            rätten till sin egen kropp, sexualitet och njutning.
          </note>
          <note>
            Det här var ett axplock från världens patriarkat året 2005, ett
            år då kvinnor fortfarande är andra klassens medborgare i praktiken
            i alla länder i världen och där kvinnors rättigheter aldrig toppar
            den absoluta maktens utrikesagenda. Därför behövs det en feministisk
            utrikespolitik.
          </note>
          <note>
            Jag tror att 2005 kan bli ett historiskt årtal för världens kvinnor.
            Det är i år 60 år sedan FN-stadgan skrevs, det första folkrättsliga
            dokument som slog fast just lika rättigheter mellan könen. Det
            är 30 år sedan FN:s första kvinnokonferens ordnades i Mexico City,
            där kvinnokonventionen utarbetades. Det är tio år sedan FN:s fjärde
            historiska kvinnokonferens ordnades i Beijing 1995. Vad som har
            hänt sedan dess uppmärksammas i en debatt i kväll kl. 18 i Sveriges
            riksdag i förstakammarsalen, som vi i Riksdagens utrikespolitiska
            klubb ordnar. Ni är hjärtligt välkomna dit!
          </note>
          <note>
            Under konferensen i Beijing fick dåvarande jämställdhetsminister
            Mona Sahlin ta emot ett pris för Sverige som världens då mest
            jämställda land, men även här råder fortfarande stora skillnader
            mellan könen. Över 20 000 fall av våldtäkt och misshandel anmäls
            varje år. Kvinnor har upp till 20 % lägre lön. Bara i snitt 17
            % av föräldraledigheten tas ut av män.
          </note>
          <note>
            Men vad har då egentligen hänt i världen de senaste tio åren,
            och vad kan vi göra? Man ska inte underskatta framgångarna för
            kvinnors rättigheter och feminismen globalt.
          </note>
          <note>
            På fält efter fält kan man se hur kvinnor når mera makt och inflytande.
            Fattigdomen minskar, barnadödligheten sjunker och alltfler småtjejer
            skrivs in i grundskolan. Våldtäkt har de senaste åren blivit ett
            krigsbrott i artikel 1325.
          </note>
          <note>
            Men bakslagen för feminismen finns också där.
          </note>
          <note>
            Jag tycker att Sverige ska följa tre tydliga principer för att
            faktiskt ställa sig på kvinnornas sida på allvar.
          </note>
          <note>
            För det första måste vi slå fast att kvinnors rättigheter är
            mänskliga rättigheter och att de är universella. Rätten till fri
            abort, rätten till sin egen sexualitet och rätten till föräldraansvar
            är inga lyxfrågor för vita medelklasskvinnor hos oss i västvärlden.
            Det handlar om globala frihetsfrågor. Det är rasism och kulturrelativism
            att säga att inte alla kvinnor ska ha rätt till de här sakerna.
          </note>
          <note>
            För det andra handlar det om att sätta hårt mot hårt. Det handlar
            om att ta strid i världen mot kvinnoförtryckarna, oavsett om det
            är religiösa ledare eller diktatorer. Det är vår plikt. På samma
            sätt som vi aldrig ska tolerera att svenska biståndspengar går
            rakt i diktatorers fickor får vi inte heller tillåta att patriarkala
            regimer får fortsätta förtrycka kvinnor och får pengar från Sverige.
          </note>
          <note>
            När demokrati är överordnat biståndsmål finns jämställdheten
            alltid med. Kom ihåg att kvinnoförtrycket alltid är starkast och
            mest vidrigt och nedtryckande i de länder som inte har demokratiska
            ideal. Därför tycker vi i Folkpartiet att man ska göra en könskonsekvensanalys
            av det bistånd som vi ger. Det här kan man också ta upp i handelsavtal
            och vad gäller mänskliga rättigheter. Man bör också lyfta upp
            andra utsatta grupper, exempelvis homosexuella, bisexuella och
            transsexuella personer.
          </note>
          <note>
            För det tredje: Våga lyfta kvinnliga förebilder i världspolitiken!
            Vi som har en fri röst är förpliktade att nyttja den också. Alla
            vi som sitter här i dag tillhör ett av världens allra mest jämställda
            parlament, och då måste vi också ta den här diskussionen på allvar.
            Jag är väldigt stolt över att vi har en kvinnlig svensk utrikesminister
            och att många av dem som talat för sina partier som huvudtalare
            är starka, kompetenta kvinnor. Det här måste också synas utåt
            i världen.
          </note>
          <note>
            Feminism är inte bara en kamp för kvinnor. Det är en kamp för
            frihet och för moderna könsroller. Men det är viktigt att lyfta
            fram flera kvinnor globalt. Sverige har inte haft någon kvinnlig
            statsminister ännu. Inte heller Förenta nationerna har hittills
            letts av en kvinna. Jag hoppas, då Kofi Annan avgår inom några
            år, att Sveriges riksdag som ett enat parlament faktiskt ska föreslå
            en bra och kompetent kvinnlig kandidat från Asien, som är en region
            som står på tur. Det finns massor med duktiga tjejer som är kompetenta.
            Thoraya Obaid från Saudiarabien, som leder FN:s befolkningsfond,
            är ett namn som jag tycker är värt att stödja.
          </note>
          <note>
            Att förtrycket av världens kvinnor upphör är för oss liberaler
            en grundförutsättning för att framtida generationer ska utvecklas
            och för att samtida samhällen ska skrida framåt.
          </note>
          <note>
            Herr talman! Jag vill avsluta med ett par ord från socialliberalismens
            fader, John Stuart Mill, som var en insiktsfull man och feminist
            redan på 1800-talet. Han sade: Den princip som styr de sociala
            relationerna mellan könen det ena könets legala underordnande
            under det andra är fel i sig och utgör ett av de huvudsakliga
            hindren för mänskliga framsteg och bör ersättas med en fullkomlig
            jämlikhetsprincip som inte tillåter någon makt eller något privilegium
            på den ena sidan eller någon diskriminering på den andra. Dit
            är det dessvärre långt han levde för över 100 år sedan men de
            orden hoppas jag att vi gemensamt kan kämpa för på allvar ute
            i världen.
          </note>
          <note type="speaker">
            Anf. 33 CARINA HÄGG (s) replik:
          </note>
          <note>
            Herr talman! Birgitta Ohlsson talar på ett på många sätt väldigt
            klokt sätt när det gäller vikten av att kvinnor har sina sexuella
            och reproduktiva rättigheter tillgodosedda överallt där man befinner
            sig. Men jag har under en längre tid känt en stor besvikelse när
            det gäller Folkpartiets praktiska agerande i de här frågorna där
            man har konkret inflytande. Då tänker jag på Danmark och Färöarna
            och vårt eget nordiska samarbete. Birgitta Ohlssons partikamrat
            härifrån kammaren, Gabriel Romanus, har ett stort inflytande över
            Nordiska rådets parlamentariska arbete, men så långt jag har kunnat
            utröna använder inte Folkpartiet den här posten för att verka
            för att våra systrar i Norden, så nära oss, på Färöarna, får samma
            självklara rätt som vi har här i Sverige, nämligen rätten till
            fri och säker abort.
          </note>
          <note>
            Är Birgitta Ohlsson beredd att driva på inom sitt parti och då
            inte bara från talarstolen utan se till att också kvinnorna på
            Färöarna kan känna att de har stöd från Folkpartiet generellt
            och från de ledamöter som finns i Nordiska rådet? Jag kan säga
            att jag vet att det finns ett engagemang från den svenska regeringen,
            men från Folkpartiets sida har det hittills varit tyst i den här
            väldigt viktiga frågan.
          </note>
          <note type="speaker">
            Anf. 34 BIRGITTA OHLSSON (fp) replik:
          </note>
          <note>
            Herr talman! Folkpartiet var det parti som drev igenom för ungefär
            ett och ett halvt år sedan att det står i svensk utrikespolitik
            att alla kvinnor i världen ska ha rätt till fria och säkra aborter.
            Det tog en tid innan vi fick majoritet för detta, bland annat
            därför att Carina Häggs parti, Socialdemokraterna, inte stödde
            det.
          </note>
          <note>
            Jag får ta upp den här diskussionen med Gabriel Romanus. Jag
            hoppas att Folkpartiet för den politiken också utåt. Jag vet att
            i sammanhang som Liberala internationalen, där jag har deltagit
            för partiet på kongresser, drivs den här frågan väldigt intensivt.
            Definitivt ska kvinnor på Färöarna, liksom på alla andra ställen
            i världen, också ha den här självklara rättigheten.
          </note>
          <note type="speaker">
            Anf. 35 CARINA HÄGG (s) replik:
          </note>
          <note>
            Herr talman! Jag ska inte ge mig in i någon ordstävsanalys av
            vem som sade vad på vilket sammanträde och av var olika texter
            ska stå. Jag tycker att det är viktigt att uppnå konkreta resultat.
            Birgitta Ohlsson bekräftar här att Folkpartiet i en konkret fråga
            där de har ett konkret ansvar inte har drivit den frågan, men
            det ger öppningar för framtiden.
          </note>
          <note>
            Jag har en annan infallsvinkel också. Jag har under en längre
            tid följt Folkpartiets agerande när det gäller stöd till falungong.
            Jag ska inte upprepa det jag har sagt så många gånger tidigare,
            hur viktigt det är att även en sådan rörelse får sin yttrandefrihet,
            religionsfrihet och sina demokratiska rättigheter tillgodosedda
            såväl i Sverige som i Kina. Men för den skull kan man inte oförblommerat
            vara ett redskap för någon organisation.
          </note>
          <note>
            Jag måste reagera när jag gång på gång hör folkpartister i kammaren
            säga: De är ju så snälla! Senast i går sade din partikamrat det.
            Det här är en rörelse som bland annat inte respekterar homosexuellas
            rättigheter.
          </note>
          <note>
            Är det så för Birgitta Ohlsson och Folkpartiet att homosexuellas
            rättigheter inte är det viktigaste utan när man kan använda den
            frågan här, i vilket syfte man kan driva den? Eller omfattar de
            också en rörelse som falungong? Ska Folkpartiet börja se vad rörelsen
            står för och också vara lite mer kritiskt och inte bli ett redskap
            för en så tveksam rörelse?
          </note>
          <note type="speaker">
            Anf. 36 BIRGITTA OHLSSON (fp) replik:
          </note>
          <note>
            Herr talman! Folkpartiet driver förstås att Kina ska bli en demokrati
            som alla andra länder i världen. Många av ledamöterna från mitt
            parti lyfter ofta upp det. Det innebär inte att det finns en oförblommerat
            romantisk syn på falungong. Jag har själv flera gånger tagit upp
            och varit kritisk mot den syn som finns på homosexualitet och
            andra minoritetsgrupper. Det är beklagligt om liberaler inte är
            principfasta på den punkten. Det ska man definitivt betona.
          </note>
          <note>
            När det gäller synen på HBT-personers rättigheter är det intressant
            att Carina Hägg och Socialdemokraterna inte har stött våra motioner
            i riksdagen om att man ska ha en konvention för homosexuellas
            rättigheter. Inte heller har regeringen aktivt stött socialistpartiet
            i Brasilien som har lagt fram just detta förslag aktivt. Där ska
            man kanske städa rent framför egen dörr innan man börjar angripa
            de partier som officiellt har en partilinje som innebär att de
            faktiskt vill föra upp de här frågorna på den absolut mest centrala
            agendan.
          </note>
          <note type="speaker">
            Anf. 37 ROSITA RUNEGRUND (kd):
          </note>
          <note>
            Herr talman! Jag ska fortsätta på samma tema som Birgitta. Jämställdhet
            mellan män och kvinnor är en mänsklig rättighet, precis som vi
            hörde tidigare, och en nödvändig förutsättning för att uppnå politisk,
            social och ekonomisk säkerhet i samhället.
          </note>
          <note>
            Parallellt med jämställdhetsarbetet måste kränkande företeelser
            såsom hedersmord, trafficking , prostitution, kvinnlig könsstympning
            och våld mot kvinnor bekämpas med krafttag. Genom våld och systematisk
            diskriminering förtrycks kvinnor runtom i världen, så även i Sverige.
          </note>
          <note>
            Varje år säljs mer än en miljon kvinnor och barn runtom i världen
            som sexslavar en miljon. Det motsvarar hela Region Skånes befolkning
            en ohygglig mängd människor. Hälften av dessa slavar säljs till
            Europa, och Sverige är inte förskonat. Unga kvinnor och flickor
            mellan 17 och 20 år utgör en majoritet av offren för sexslavhandeln,
            och de allra flesta kommer från fattiga och desperata förhållanden
            i de forna öststaterna och Asien. Genom löften om arbete och höga
            löner luras de till Västeuropa. Många gånger vet inte kvinnorna
            var de befinner sig. De säljs i ett land och fraktas till ett
            annat. När de väl har kommit till destinationslandet blir de berövade
            sin frihet och värdighet. De fråntas sina pass och stängs in i
            lägenheter och tvingas in i prostitution.
          </note>
          <note>
            Människohandel för sexuella ändamål är ett sammansatt problem.
            I de ursprungsländer där den så kallade rekryteringen sker råder
            ofta fattigdom, arbetslöshet och olika former av ojämlikhet såsom
            kvinnoförtryck och rasism. I de länder som offren transporteras
            till, de så kallade destinationsländerna, finns en efterfrågan,
            vanligtvis från män, på kvinnor och barn att utnyttja för sexuella
            ändamål. Dessa omständigheter utnyttjas sedan av kriminella nätverk
            som vill tjäna stora pengar med så små risker som möjligt.
          </note>
          <note>
            Människohandeln för sexuella ändamål är lika välorganiserad som
            droghandeln. FN uppskattar att människohandeln omsätter 7 miljarder
            dollar varje år. Det motsvarar 130 miljoner per dag.
          </note>
          <note>
            Herr talman! De åtgärder som hittills vidtagits för att hindra
            människohandel har varit otillräckliga. Mot den bakgrunden kräver
            Kristdemokraterna att kampen mot människohandel ska ha högsta
            prioritet för Sverige och EU. För att stoppa den smutsiga, olagliga
            och förnedrande sexslavhandeln krävs det snara och kraftfulla
            åtgärder på flera nivåer.
          </note>
          <note>
            För att effektivt och långsiktigt bekämpa människohandeln måste
            man gå till roten av problemet: Varför uppstår människohandel?
            Givetvis finns det flera förklaringar. Men den i särklass största
            bidragande orsaken är att det finns en efterfrågan. Utan efterfrågan
            skulle det inte finnas en slavhandel.
          </note>
          <note>
            Sexköparen i Sverige avviker inte från genomsnittsmannen när
            det gäller yrke, ekonomi eller civilstånd. Men han måste däremot
            sägas vara avvikande när det gäller inställningen till sexualitet
            och kvinnor. Enligt en rapport från Folkhälsoinstitutet har 13
            % av de svenska männen åtminstone en gång köpt en sexuell kontakt
            13 %. Utan att peka ut någon innebär det 24 av Sveriges 187 manliga
            riksdagsledamöter.
          </note>
          <note>
            Arbetet med att ta död på efterfrågan är centralt för att stävja
            människohandel. Den svenska sexköpslagen är bra, men dess resultat
            har lämnat mycket att önska. När ska tillräckliga resurser sättas
            in?
          </note>
          <note>
            Herr talman! Kristdemokraterna vill att Europols arbete förstärks
            och att kampen mot människohandel blir dess prioriterade uppgift.
            Kriminalitet frodas i ekonomiskt och rättsligt svaga länder. Det
            är därför viktigt med särskilda satsningar på polis och rättsligt
            samarbete i de nya medlemsländerna i Öst- och Centraleuropa samt
            i grannländerna i öst och på Balkan, som går hand i hand med övrigt
            utvecklingssamarbete.
          </note>
          <note>
            Den fria rörligheten inom EU ökar möjligheten för människohandlare,
            och risken för att bli upptäckt kan befaras minska om inte motåtgärder
            sätts in. Tullens roll som brotts- och missbruksförebyggande myndighet
            har fått större betydelse. Större insatser för att effektivisera
            bevakningen kräver utökade resurser.
          </note>
          <note>
            Människohandel kan hindras i betydligt större utsträckning om
            tullen ges ökade resurser och befogenheter. Det krävs också mer
            resurser till polis som arbetar med människohandelsbrott. Det
            har visat sig att riktade resurser till de poliser som arbetar
            med människohandel har haft effekt. Större resurser skulle således
            resultera i att fler brott upptäcks och därmed även verka förebyggande.
          </note>
          <note>
            Kristdemokraterna har länge krävt att svenskt utvecklingssamarbete
            i ökad grad ska riktas till kvinnor i mottagarländerna. Kvinnor
            befinner sig ofta längst ned i samhället. De kvinnor som blir
            offer för människohandel kommer dessutom från utsatta miljöer,
            precis som jag har nämnt tidigare, där fattigdomen är utbredd.
          </note>
          <note>
            Internationellt bistånd, inte minst bistånd inriktat på kvinnor
            och barn, kan bidra till en större ekonomisk frihet, självkänsla
            och även öka förståelsen för mänskliga rättigheter. Ett ökat genusperspektiv
            på biståndet skulle i högre utsträckning ta hänsyn till kvinnors
            behov av utbildning, deltagande, självbestämmande och inflytande.
          </note>
          <note>
            Sommaren 2002 antog EU ett rambeslut om arbetet mot människohandel
            som ska gälla alla medlemsländer. I ramlagen har man straffbelagt
            hela kedjan i människohandel: rekrytering, transport och upplåtelse
            av utrymme för att hyra och sälja. Däremot har man inte straffbelagt
            köparen av sexuella tjänster.
          </note>
          <note>
            I Sverige är det förbjudet att köpa sexuella tjänster, men i
            andra europeiska länder är det tillåtet. Och eftersom efterfrågan
            på prostituerade är problemets kärna måste köp av sexuella tjänster
            bestraffas. Vi anser att efterfrågesidans del i människohandeln
            måste komma till klart uttryck i lagstiftningen genom att EU:s
            ramlagstiftning mot människohandel kompletteras med köp av sexuella
            tjänster, så att dessa straffbeläggs.
          </note>
          <note>
            Herr talman! Det är dags att EU tar sin opinionsbildande uppgift
            på allvar och riktar sig till dem som köper sexuella tjänster
            för att de ska förstå att de är en del av människohandeln och
            därmed ansvariga för den förnedring och det utnyttjande som barn
            och kvinnor utsätts för. EU måste poängtera att synen på kvinnor
            och barn som handelsvara är ett uttryck för människoförakt, och
            den liberala synen på prostitution som finns i många europeiska
            länder, bland annat Holland och Tyskland, måste med kraft motarbetas.
          </note>
          <note type="speaker">
            Anf. 38 CARINA HÄGG (s) replik:
          </note>
          <note>
            Herr talman! Jag har inte begärt ordet för att angripa Rosita
            Runegrunds anförande. Tvärtom kan jag instämma i det allra mesta
            av det som Rosita framfört från talarstolen.
          </note>
          <note>
            Det jag i stället vill veta är hur Rosita Runegrund och Kristdemokraterna
            verkar i sin partigrupp utanför Sveriges gränser. Hur verkar de
            i ett EU-perspektiv? Hur verkar de internationellt? Jag menar
            att där finns stora möjligheter att påverka. Om vi ska förbättra
            kvinnors villkor runtom på vår jord, och även i EU-området, är
            det nödvändigt att alla partier tar ett ansvar för att påverka
            sina partikamrater.
          </note>
          <note>
            Vi vet att president Bush, islamister och Heliga stolen har en
            ohelig allians, och vi märker hur den alltmer slår sig in också
            i den europeiska politiken, bland annat när man tillsatte kvinnokommitténs
            ordförande i EU-parlamentet. Det är en partikamrat till Rosita
            Runegrund som står för uppfattningar som jag vet att Rosita Runegrund
            inte delar, men det är ändå fråga om samma partigrupp.
          </note>
          <note>
            Jag menar att de svenska kristdemokraterna här har ett stort
            ansvar för att påverka sina partikamrater. Hur går denna påverkan
            till? Tar Kristdemokraterna sitt ansvar?
          </note>
          <note type="speaker">
            Anf. 39 ROSITA RUNEGRUND (kd) replik:
          </note>
          <note>
            Herr talman! Kristdemokraterna ingår inte i några oheliga allianser
            och lär inte heller komma att göra det. De så kallade kristdemokrater
            som stöder det som Carina tar upp har inget stöd från Kristdemokraterna
            i Sverige i dessa frågor. Lika lite som utrikesministern i dag
            anser sig stödja Kubas regim lika lite stöder de svenska kristdemokraterna
            de uppfattningar som Carina nämnde.
          </note>
          <note type="speaker">
            Anf. 40 CARINA HÄGG (s) replik:
          </note>
          <note>
            Herr talman! Även om Rosita Runegrund säger att de svenska kristdemokraterna
            inte ingår i den oheliga alliansen sympatiserar många av hennes
            partikamrater, som är valda av sina respektive länders väljare,
            med och är en del av den oheliga alliansen. Därför menar jag att
            Rosita Runegrund och de svenska kristdemokraterna har ett stort
            ansvar för att påverka sina partikamrater och se till att inte
            stödja nomineringar som den vi såg i Europaparlamentets kvinnokommitté.
          </note>
          <note>
            Jag kan i Europarådets parlamentariska församling möta kristdemokrater
            som kommer från andra länder och har uppfattningar som står långt
            från både Rositas och mina uppfattningar. Därför är jag alldeles
            övertygad om att det är mycket viktigt att de svenska kristdemokraterna
            tar ett stort ansvar för att påverka och övertyga sina kamrater
            i andra länder, inte minst i Europa. Hur tar de detta ansvar?
            Det är det jag vill ha svar på.
          </note>
          <note type="speaker">
            Anf. 41 ROSITA RUNEGRUND (kd) replik:
          </note>
          <note>
            Herr talman! Jag delar inte Carinas syn när det gäller just den
            utpekade personen. Det är nog med henne som med många andra personer
            som engagerar sig politiskt att de har en trosuppfattning. Men
            sedan blandar i synnerhet Socialdemokraterna ihop trosuppfattningen
            med det politiska uppdraget, vilket jag tycker är oerhört allvarligt.
          </note>
          <note>
            Vi politiker går till val på ett program. Det gäller att inte
            blanda in en religiös tro, oavsett vilken den är, med den politiska
            uppfattningen. Just när det gäller synen på det politiska uppdraget
            skiljer vi oss åt. Jag tycker att Carina Hägg drar lite för snabba
            slutsatser i fråga om den person som är ordförande för det utskottet.
          </note>
          <note type="speaker">
            Anf. 42 ANNIKA QARLSSON (c):
          </note>
          <note>
            Herr talman! 30 000 barn dör varje dag av sjukdomar som kan förhindras
            30 000 barn varje dag under alla årets dagar. Det handlar om mer
            än 10 miljoner barn, en ständigt pågående katastrof.
          </note>
          <note>
            I millenniedeklarationen har stats- och regeringschefer slagit
            fast att andelen extremt fattiga ska ha halverats till 2015. Med
            dagens tempo kommer det inte att ta tio år utan 130 år att uppnå
            det målet. Därför måste man fråga sig: Vad är det som görs?
          </note>
          <note>
            Målet om en rättvis och hållbar global utveckling är bra, men
            det gäller att också fundera på hur det ska genomföras i praktiken.
            Vi ser att kvinnor runtom i världen arbetar mer än män, tjänar
            mindre, får mindre utbildning och har svårare att få tillgång
            både till trygghet, information och kunskap något som självklart
            borde vara lika tillgängligt för alla.
          </note>
          <note>
            Framgångarna vid Beijingkonferensen firar nu tio år. Då satte
            man målen på pränt. Efter det har följt både framgångar och bakslag.
            Vi närmar oss uppföljningskonferensen i New York, och tyvärr har
            så lite hänt runtom i världen att det vi nu har att göra mest
            handlar om att bevaka de framsteg som gjordes för tio år sedan.
            Det finns inga stora öppningar för att flytta fram positionerna
            på det här området, vilket är både frustrerande och mycket allvarligt.
            Och man måste fråga sig: Varför görs det så lite?
          </note>
          <note>
            Herr talman! Kvinnor är mer utsatta för fattigdom än män. Eftersom
            huvudansvaret för barnen dessutom ligger på kvinnorna ger det
            dubbel effekt. Men kvinnorna innebär också en möjlighet, nämligen
            möjligheten att uppnå millenniemålen 2015 i stället för 2135.
          </note>
          <note>
            Naturkatastrofer drabbar rik som fattig, kvinnor som män, barn
            kanske mer än vuxna. Krig riktas alltmer in på civila, och våldtäkter
            och övergrepp används som ett långtidsverkande vapen inifrån.
            Man raserar stabilitet och trygghet i familjen och det lokala
            samhället, vilket får mer långtgående konsekvenser för samhället
            än vad bomber och granater någonsin kan åstadkomma.
          </note>
          <note>
            Det är också på kvinnorna som ansvaret för att hålla samman familjer
            och släkter ligger, och ofta tar kvinnorna ett stort ansvar i
            återuppbyggnaden efter katastrofer och krig men utan att få ta
            del i besluten. Det är inte säkert att de över huvud taget får
            delta i planering och beslut.
          </note>
          <note>
            FN:s resolution 1325 måste implementeras. Sverige är en trovärdig
            förespråkare i dessa frågor. Men det krävs mod för att fortsätta
            argumentera och driva på frågan, att ständigt lyfta upp frågan
            vid olika möten internationellt.
          </note>
          <note>
            För att trygga kvinnors och barns rättigheter är det viktigt
            att säkerställa att de mänskliga rättigheterna överordnas ett
            lands lagar, kultur och religion. Konsekvenserna kan annars bli
            könsstympning, att kvinnor inte har rätt att äga eller ärva, att
            de inte kan välja sin make och inte har rätt till sin sexuella
            och reproduktiva hälsa.
          </note>
          <note>
            För oss i denna kammare kan sådant te sig som självklart samtidigt
            som vi vet att kvinnors rättigheter dagligen kränks på de mest
            brutala sätt både i vår närhet i Europa och i stora delar av den
            övriga världen.
          </note>
          <note>
            Herr talman! För att kvinnor verkligen ska ha möjlighet att påverka
            alla beslut måste vi stödja organisationer och partier som jobbar
            för kvinnors villkor runtom i världen. Centerkvinnorna har ett
            demokratiprojekt bland annat i Bosnien. Där hölls val i oktober.
            Tyvärr blev det ett bakslag i fråga om kvinnors inflytande. Av
            de få som trots allt valdes in har flera utsatts för hot och trakasserier
            i syfte att få dem att lämna över sina platser till män.
          </note>
          <note>
            Vi har samarbetat med Peasant Party sedan 1998. Vi har varit
            en samarbetspartner och bland annat ordnat utbildningar. Informationsinsatser,
            men också erfarenhetsutbyte, har varit en mycket viktig del av
            det samarbetet. I Bosnien, precis som på många andra håll, är
            det tufft att engagera sig politiskt. Det är ett hårt och smutsigt
            hantverk.
          </note>
          <note>
            Efter ett tufft val för samarbetspartiet i Bosnien, där man gjorde
            stora personliga insatser och där kvinnorepresentationen blev
            mindre än tidigare, är man just nu nedslagen. Det är lätt att
            misströsta. Men det är också nu det blir tydligt hur viktigt det
            här arbetet är, vårt fortsatta arbete och engagemang tillsammans
            med kvinnorna där.
          </note>
          <note>
            Det är också viktigt att det är ett samspel mellan vårt lokala
            arbete och påtryckningar från den nationella nivån, att kraven
            kommer från Sverige, från grannländer, från EU och övriga världen.
            Det handlar om att ge kvinnor och män samma demokratiska möjligheter.
            Då kan det börja hända saker, och då gäller det att frågan är
            prioriterad, att den står först på dagordningen. Man kan fråga
            var den står i dag på dagordningen.
          </note>
          <note>
            Herr talman! En utredning som kom 2002 sade bland annat att en
            prioriterad satsning på kvinnor krävdes för att man skulle kunna
            bekämpa fattigdom och hunger. Man föreslog också en könsuppdelad
            statistik och analyser, eftersom kunskap om kvinnors agenda, kvinnors
            arbete och kvinnors tillgång till resurser krävs för att insatserna
            ska bli effektivare, nå de fattigaste och över huvud taget nå
            kvinnorna. Man kan fråga i vilken byrålåda denna utredning ligger
            och samlar damm. Är den på gång? Kommer det några förslag i den
            här riktningen?
          </note>
          <note>
            30 000 barn dör varje dag av sjukdomar som kan förhindras. Om
            kvinnor fick kontrollen över familjens inkomster skulle den övervägande
            delen användas till hälsa, mat och utbildning. För att nå framgång
            när det gäller millenniemålet om halverad fattigdom eller när
            det gäller att nå framgång i arbetet med de mänskliga rättigheterna
            måste vi satsa på kvinnorna, ge dem makt över medlen och över
            besluten.
          </note>
          <note>
            I Katatura, Windhoek i Namibia finns en organisation som heter
            KWID. De har målmedvetet jobbat för att ge kvinnor möjligheter:
            möjligheter att få ett yrke, möjligheter att ge de små barnen
            grundläggande utbildning och omsorg och möjligheter att påverka
            sin egen vardag.
          </note>
          <note>
            Under de tre år som centerkvinnorna hittills har jobbat tillsammans
            med dessa kvinnor har över 600 kvinnor utbildat sig till sömmerskor,
            servitörer, läderarbetare med mera. Under de kommande tre åren
            kommer vi att gå vidare men då också rikta in oss på möjligheten
            för kvinnor att skapa sitt eget jobb, att starta företag. Eftersom
            det är kvinnor som har huvudansvaret i familjen är det många fler
            än de 600 som har gått utbildningen som får del av ett arbete
            som det här. Det är viktigt att vi når de enskilda människorna
            som vi gör i Katatura och att vi då har kvinnornas vardag i fokus.
          </note>
          <note>
            Samtidigt måste det finnas en gemensam linje i ett lands utrikespolitik,
            både mellan människor och mellan nationer. Det skrämmer mig därför
            att det i en kommande utredning om svensk vapenexport ryktas om
            en acceptans för att exportera till krigförande länder som bryter
            mot de mänskliga rättigheterna. Det är intressant att fundera
            över hur riksdag och regering ser på en sådan kursändring.
          </note>
          <note type="speaker">
            Anf. 43 BERNDT EKHOLM (s):
          </note>
          <note>
            Fru talman! Jag tänkte uppehålla mig vid några kommentarer och
            reflexioner kring situationen kring Medelhavet och i arabvärlden.
            Jag tar min utgångspunkt i ett besök som några parlamentariker
            gjorde i början av november i Palestina och Israel, där vi studerade
            konflikten. Vi kunde konstatera under vilka vidriga förhållanden
            palestinier lever när det gäller muren som byggs upp och stängslet,
            som det också är frågan om. Vi kunde se villkoren vid de olika
            checkpoints och de levnadsvillkor över huvud taget som palestinier
            lever under. Vi såg också de levnadsvillkor som många israeler
            lever under, den oro och det hot man har känt från palestinsk
            terrorism.
          </note>
          <note>
            Det är naturligtvis väldigt glädjande att i dag kunna konstatera
            att vi kan se någon form av vändning. Det började med ett ganska
            bra utfall av det palestinska valet, även om det valet kan diskuteras
            i fråga om hur demokratiskt det var genomfört. Det accepteras
            ändå väl av det internationella samfundet. Vi kan nu i dagarna
            konstatera att detta val har lett fram till en ambition att stoppa
            våldet, att få en vapenvila till stånd, att få i gång fredsförhandlingarna
            igen. Det måste man naturligtvis hälsa med stor glädje, även om
            man kan dela Sverker Åströms reflexioner i Aftonbladet om de enorma
            svårigheter som möter oss.
          </note>
          <note>
            Sverker Åström berör också situationen i Irak som rör det här
            området och det val som har varit där. Jag tycker att det är väldigt
            positivt att man har hållit val. Det kan naturligtvis i ännu större
            utsträckning kritiseras i fråga om hur demokratiskt det har varit.
            Med de förutsättningar som råder är det naturligtvis bra att det
            ändå har hållits val. Men vi kommer aldrig bort ifrån att vi också
            kan se i Irak vad en nations ensidiga agerande kan ställa till
            med för utveckling. Vi har fått en explosion av terrorism som
            följd av hur Irakkriget kom till. Man måste naturligtvis känna
            en väldig oro för hur det kommer att utvecklas fortsättningsvis.
          </note>
          <note>
            Vi har en annan fråga som berör den här regionen, nämligen Greater
            Middle East Initiative eller Broader som det också kallas ibland.
            Det är ett väldigt viktigt initiativ. Det kan hälsas med glädje
            när det gäller engagemanget för att utveckla demokrati, men man
            måste samtidigt konstatera att det sätt som man försökte lansera
            och genomföra det inte har varit särskilt lyckosamt. Urban Ahlin
            har redan varit inne på det. Någon större entusiasm finns inte
            i arabvärlden för USA:s intresse att bestämma och diktera villkoren.
            Det gör att man också dödar positiva initiativ. Orsaken är att
            amerikanerna visar bristande respekt för det som kallas ömsesidighet.
            Amerikanerna är intresserade av att man ska göra som amerikanerna
            vill, och om man inte gör så är inte amerikanerna särskilt intresserade.
            Man kan ställa sig frågan om demokrati kan påtvingas utifrån.
            Jag tvivlar. Goda motiv och ett gott intresse som man har av demokrati
            och mänskliga rättigheter måste genomföras på ett sådant sätt
            att det också mottas.
          </note>
          <note>
            Jag skulle vilja vidga perspektivet och notera att när vi talar
            om Medelhavssituationen och vår relation till arabvärlden är det
            en fråga om västerlandets möte med arabvärlden. Mellanösternkonflikten
            är naturligtvis väldigt central i det sammanhanget, också Irakkonflikten.
            Det är kärnfrågor. Men vi behöver framför allt lära oss ökad förståelse.
            Det råder så mycket missuppfattningar mellan västerlandets kristna
            arv och arabvärldens muslimska. Bilden av den andre är inte ärlig
            i våra västliga länder och definitivt inte ärlig i arabvärlden.
            Det räcker att titta på tv hur vi speglar varandra, läsa tidningar
            eller gå till läroböckerna. Vi kan konstatera att den bild som
            vi ger av den andre är mycket olycklig. Det bygger naturligtvis
            inte upp något förtroende.
          </note>
          <note>
            Vi måste få ärligare framställningar av varandra. Det får vi
            genom ökad kunskap om varandra, och kunskap kräver att vi för
            en dialog. Ensidiga proklamationer är ganska meningslösa. Vi måste
            tala med varandra så att motparten förstår. Att respektera den
            andre och dennes värden är grundläggande. Man kan inte starta
            en dialog genom att säga att det den andre har som värden och
            värderingar är värdelöst. Då kommer man ingenstans.
          </note>
          <note>
            Det krävs ömsesidighet för att det ska bli en bra dialog och
            ett riktigt partnerskap. Denna ömsesidighet kräver en öppenhet
            för den självbild som vi har, vår egen självbild av våra brister.
            Vi behöver lära oss av muslimernas syn på solidaritet exempelvis,
            och den muslimska världen behöver lära sig vår syn på demokrati
            och mänskliga rättigheter. I Arab Human Development Report erkänner
            man själv stora brister som kan sammanfattas under begreppet bristande
            samhällsstyre men också fattigdomsperspektiv, utbildningsfrågor
            och annat. World Value Survey visar att det är stora skillnader
            mellan de styrande och de styrda i arabvärlden. Det är klart att
            detta leder till emigration, tyvärr emigration där människor går
            under och drunknar i Medelhavet.
          </note>
          <note>
            Vi behöver utveckla dialogen kring Medelhavet det finns ett stort
            behov av det och angripa de brister som finns på båda sidor. Vi
            gör en hel del. Vi har Barcelonaprocessen och dess tre korgar
            som handlar om politik, ekonomi och kulturfrågor. Barcelonaprocessen,
            som är regeringarnas möte med partnerländerna söder om Medelhavet,
            kan skapa ökad förståelse men också bidra till konkreta insatser.
          </note>
          <note>
            Vi har den nybildade Anna Lindh-stiftelsen som Sverige har varit
            mycket aktivt att driva. Det är en form av dialogcentrum förlagt
            till Alexandria. Vi har också det svenska institutet i Alexandria
            som jobbar med att skapa förståelse och ökat partnerskap runt
            Medelhavet.
          </note>
          <note>
            Vi har den nyligen bildade parlamentariska församlingen i Medelhavsområdet
            där det finns stora möjligheter för parlamentariker att mötas
            och skapa ökad kunskap om varandras synsätt.
          </note>
          <note>
            Jag vill påstå att Sverige satsar mycket. Man kan också ställa
            frågan varför Sverige lade ned det så kallade euroislam-projektet.
            Sverige har nämligen en alldeles unik ställning i den här regionen.
            USA har inte alls samma möjligheter att agera. Förtroendet för
            USA är mycket lågt. Förtroendet för EU är mycket bättre. Sveriges
            förtroende i regionen är mycket stort. Det är alltså en utmaning
            för svensk utrikespolitik.
          </note>
          <note>
            Vi har tagit upp det här temat i utrikesutskottet och arbetat
            med frågan: relationen västerlandet och den muslimska världen,
            inte minst när det gäller den muslimska världen runt Medelhavet.
            Jag tror att det är väldigt bra att vi ägnar oss åt det. Jag tror
            också att regeringen behöver förnya sitt arbete kring de här frågorna.
          </note>
          <note>
            Jag skulle vilja påstå att det här också är en väldigt viktig
            del av utrikespolitiken. Det talas om den i den utrikespolitiska
            deklarationen. Det är bra, men det här behöver utvecklas och man
            behöver lägga ned en hel del ambition på området.
          </note>
          <note>
            För att återknyta till min inledning: För att man ska lyckas
            med det här relationsbygget måste vi framför allt lösa konflikten
            IsraelPalestina, annars har vi små möjligheter att lyckas med
            att utveckla relationen mellan västerlandet och arabvärlden och
            den muslimska världen i övrigt.
          </note>
          <note type="speaker">
            Anf. 44 BIRGITTA OHLSSON (fp) replik:
          </note>
          <note>
            Fru talman! Både jag och Berndt Ekholm är ju starkt engagerade
            i biståndsfrågor och tycker att biståndet från Sverige ska vara
            starkt och generöst.
          </note>
          <note>
            Berndt bekymrade sig tidigare över hur det skulle gå med enprocentsmålet
            i en borgerlig regering. Jag tackar för den omsorgen och omtanken
            om borgerlig politik.
          </note>
          <note>
            Har du ingen omsorg och omtanke om ditt eget partis politik?
            Socialdemokraterna har aldrig själva nått upp till enprocentsmålet.
            Det är bara under borgerliga regeringar folkpartiregeringen i
            mitten av 70-talet och den borgerliga regeringen i mitten av 90-talet
            som man har nått till målet.
          </note>
          <note>
            Vad har du för garantier för att vi ska kunna tro på Socialdemokraterna
            den här gången?
          </note>
          <note type="speaker">
            Anf. 45 BERNDT EKHOLM (s) replik:
          </note>
          <note>
            Fru talman! Debatten om vem som har nått upp till vad är egentligen
            ganska meningslös. Det fungerar ju inte på det sättet att pengarna
            fördelas ut samma år som beslutet fattas. Det ligger förskjutningar
            mellan åren. I fallet med de borgerliga regeringarna har uppnåendet
            de gånger det varit aktuellt varit grundat i tidigare beslut som
            socialdemokratiska regeringar fattat.
          </note>
          <note>
            Det är som sagt en ganska meningslös diskussion.
          </note>
          <note>
            Vi har ett gemensamt intresse av att arbeta för enprocentsmålet,
            inte för att just det målet är så strategiskt viktigt utan för
            att det är en signaleffekt för resten av världen att åtminstone
            uppnå 0,7-procentsrekommendationen från FN. Det är viktigt att
            Sverige och ett antal andra länder har en högre ambition.
          </note>
          <note>
            Jag kan försäkra Birgitta Ohlsson att det socialdemokratiska
            partiet kommer att göra allt som står i dess makt för att uppfylla
            det målet under 2006.
          </note>
          <note type="speaker">
            Anf. 46 BIRGITTA OHLSSON (fp) replik:
          </note>
          <note>
            Fru talman! Jag är den första att glädjas om Socialdemokraterna
            når upp till målet. Jag tycker ändå inte att man kan komma ifrån
            att det har varit en oerhörd turbulens de senaste åren kring svenskt
            bistånd som har varit nere på skammens gräns när Socialdemokraterna
            har lett Sverige.
          </note>
          <note>
            Vi sitter ju båda i Sidas styrelse. Där kan vi se att vi förra
            året hade frysningar på 1,4 miljarder kronor. Vi ser hur biståndet
            har blivit en budgetregulator.
          </note>
          <note>
            Vad har vi för garantier, vi som är varma solidaritetsvänner,
            för att Socialdemokraterna inte sviker oss den här gången?
          </note>
          <note type="speaker">
            Anf. 47 BERNDT EKHOLM (s) replik:
          </note>
          <note>
            Fru talman! Vi är också beroende av att Sida betalar ut de pengar
            de disponerar. Såvitt jag vet rör det sig om ungefär en halv miljard
            kronor 2004 som inte är utbetalade trots budgettaket. Vi är många
            som måste dra igenom målsättningarna så att de verkligen fungerar.
            Byråkratin måste också hjälpa till med det.
          </note>
          <note>
            Jag är ganska övertygad om, genom den enorma uppbackning som
            resonemanget kring enprocentsmålet har, att vi kommer att uppnå
            det och att vi kommer att genomföra det.
          </note>
          <note>
            När vi har uppnått enprocentsmålet kanske vi kan koncentrera
            oss lite mer på kvalitetsdiskussionerna. Även om jag tidigare
            i debatten har tagit upp bristerna när det gäller att uppnå enprocentsmålet
            kan jag tycka att vi tjatar för mycket om målsättningen. Vi måste
            orientera oss mot hur vi använder biståndsmedlen.
          </note>
          <note>
            Det är utmärkt om vi tillsammans, över blockgränserna i det här
            fallet, kan kämpa för att Moderaternas politik inte blir genomförd.
          </note>
          <note type="speaker">
            Anf. 48 CECILIA WIKSTRÖM (fp):
          </note>
          <note>
            Fru talman! Vi lever i ett formativt skede när det gäller utvecklingen
            i Mellanöstern. Demokratiutvecklingen har tagit några steg framåt,
            men vägen är ännu lång att gå innan demokratin är säkerställd
            i regionen.
          </note>
          <note>
            Nu har val genomförts både i Palestina och i Irak. Den politiska
            kartan i Mellanöstern är på väg att få ett nytt utseende. Det
            fönster av möjligheter som stått på glänt sedan Arafats död öppnades
            i går på vid gavel.
          </note>
          <note>
            In strömmar ny livsluft och nya möjligheter manifesterade i ett
            handslag mellan Mahmoud Abbas och Ariel Sharon i går i Sharm-el-Sheikh.
            En ny möjlighet till fred såg dagens ljus. Nu måste världen stötta
            dessa båda i deras ömsesidiga strävan att se till att den blodiga
            konflikten är över och att vapenvilan så småningom kan övergå
            i växande tillit för att en dag uppnå fred för hårt prövade människor
            på båda sidor.
          </note>
          <note>
            Misstron och pessimismen sitter djupt rotade. Därför behövs omvärldens
            engagemang i frågan. Nu är det hög tid att EU och USA koordinerar
            sina insatser för fred och demokrati i Mellersta Östern. Den svenska
            regeringen bör bryta den handlingsförlamning och tystnad som har
            präglat den senaste tiden.
          </note>
          <note>
            Varför tar inte utrikesministern vara på möjligheten att inom
            EU agera i stället för att gång på gång fira de tigande sångernas
            fest, som Laila Freivalds gjort hittills, när det gällt avgörande
            viktiga utrikespolitiska frågor inom EU?
          </note>
          <note>
            Nu är det upp till Europa att tillsammans med USA stötta Palestina
            när det gäller demokratiutveckling och återuppbyggnad av en rättsstat.
            Samtidigt måste absoluta krav ställas på att terrorgruppernas
            aktiviteter mot civila mål i Israel upphör omedelbart. Detta krav
            måste vara kompromisslöst och konsekvent.
          </note>
          <note>
            Motsvarande krav måste ställas på Israel att fullfölja tillbakadragandet
            från Gaza och Västbanken. Inget är givet. De svåraste frågorna,
            fru talman, återstår. De handlar om flyktingarnas rätt att återvända,
            om bosättningarna och om Jerusalems ställning.
          </note>
          <note>
            Grundförutsättningarna för en trovärdig fredsprocess kräver ömsesidig
            tillit. Det kunde vi se och glädjas åt i går genom handslaget
            i Sharm-el-Sheikh.
          </note>
          <note>
            Hoten mot fredsprocessen finns där hela tiden. Förr eller senare
            kan en bomb brisera och man riskerar att allt går om intet. Israel
            och Palestina är av historien bundna till varandra på ett sätt
            som båda sidor kan beklaga och fördöma, men ingen av dem upphäva.
          </note>
          <note>
            Fru talman! I Irak har diktaturens lakejer förlorat ett viktigt
            slag. Segrarna i valet förra söndagen framstår i all sin glans.
            Det är alla de män och kvinnor, unga och gamla som trotsade hot
            om våld och terror och gick till vallokalerna för att rösta i
            landets fria demokratiska val.
          </note>
          <note>
            Fru talman! Det pågår en folkfördrivning och förföljelse i det
            tysta i medieskugga i Irak. Det gäller Iraks kristna, assyrier/syrianer
            och kaldéer som förtrycks och tvingas att fly undan islamistiska
            grupper.
          </note>
          <note>
            I skuggan av nyhetsrapporterna från Irak, fru talman, pågår i
            det tysta vad den förre ärkebiskopen av Canterbury karakteriserar
            som etnisk rensning. Kyrkor bränns. Kristnas hem vandaliseras.
            Människor som liksom jag bär ett kors runt halsen misshandlas
            och torteras. Kvinnor som går ut utan slöja våldtas. Hundratals
            människor har de senaste veckorna torterats, fängslats och försvunnit.
          </note>
          <note>
            Assyrier/syrianer och kaldéer i norra Irak uteslöts också från
            deltagande i valet den 30 januari. 150 000 kristna irakier fick
            inte rösta. Valurnor och röstsedlar fattades. Vallokaler och valfunktionärer
            tillhandahölls inte i Mosul och byarna däromkring. Detta innebär
            tio platser i det irakiska parlamentet.
          </note>
          <note>
            Nu bestraffas också assyrier/syrianer och kaldéer i Irak efter
            söndagens demonstrationer runtom i världen i Bagdad såväl som
            i USA, Kanada, Storbritannien och här hemma i Stockholm på Sergels
            torg där jag själv talade inför hundratals svenska assyrier/syrianer
            och kaldéer. Kravet på demokratiska rättigheter för dessa människor
            ledde omedelbart till intensifierade förföljelser. Den sedan 1984
            svenske medborgaren Minas Ibrahim al-Yousifi, med assyriskt ursprung
            men under lång tid bosatt i Småland, har kidnappats i Irak.
          </note>
          <note>
            Nu, fru talman, kräver Folkpartiet att utrikesministern omedelbart
            lämnar den åskådarplats hon alltför ofta har intagit i tystnad
            i stället för att agera i viktiga utrikespolitiska frågor. Nu
            måste Sverige sluta vara handlingsförlamat, sluta sitta och vänta
            på initiativ från FN och EU, sluta sitta tyst och höra på medan
            andra förväntas agera. Nu kräver vi att Sverige tar initiativ
            för att synliggöra den förföljelse av assyrier/syrianer och kaldéer
            som sker i Irak. Vi kräver också att UD nu börjar agera för att
            svensken Minas Ibrahim al-Yousifi omedelbart friges.
          </note>
          <note>
            Vi som lever i Sverige, fru talman, i ett demokratiskt land som
            levt i fred i snart 200 år, har ett moraliskt ansvar att inte
            stå passiva inför utvecklingen i Mellersta Östern. Vi kan inte
            fortsätta gömma oss bakom FN och EU. Världen har rätt att förvänta
            sig mer av ett land som vårt.
          </note>
          <note type="speaker">
            Anf. 49 BERNDT EKHOLM (s) replik:
          </note>
          <note>
            Fru talman! Också i Cecilia Wikströms med k anförande finns det
            mycket som jag kan instämma i, kanske det mesta. Men sedan har
            vi denna eviga klagan på regeringen. Det är oppositionens uppgift,
            men det skulle bli mycket bättre om man koncentrerade sig på det
            som det var någon mening med att klaga på. När man klagar på allt
            blir det inte trovärdigt. Cecilia förföll nog till det när det
            gäller situationen i Mellanöstern.
          </note>
          <note>
            Jag tycker att detta är en av de mest aktiva socialdemokratiska
            regeringar vi haft sedan 1970 ungefär när det gäller att ta tag
            i den här konflikten. Då tycker jag också att det ska erkännas.
            Det gäller också de senaste åren. Regeringen sitter inte passiv.
            Regeringen är mycket aktiv på alla möjliga sätt med diplomati,
            genom vår ambassad, genom våra konsulat och också genom vårt agerande
            i EU. Det stämmer inte att vi är så passiva som Cecilia Wikström
            beskriver det.
          </note>
          <note type="speaker">
            Anf. 50 CECILIA WIKSTRÖM (fp) replik:
          </note>
          <note>
            Fru talman! På frukten bedömer man trädet. Att döma av den frukt
            som den socialdemokratiska regeringen har uppvisat under den senaste
            tiden är detta träd fullständigt knastertorrt och dött. Man gömmer
            sig gång efter annan bakom förväntade initiativ som ska tas i
            EU, men man kommer själv aldrig med något initiativ. Det är som
            jag sade i mitt anförande, fru talman: Det är de tigande sångernas
            fest man firar gång efter annan.
          </note>
          <note>
            Den diplomati som Berndt Ekholm hänvisar till när det gäller
            Mellersta Östern har det senaste halvåret varit knäpptyst, så
            tyst att inte ens vare sig den israeliska ledningen eller den
            palestinska myndigheten har känt till oerhört stora och viktiga
            utrikespolitiska frågor som har varit aktuella. I de ärenden som
            varit aktuella, till exempel de fem kidnappade barnen, har UD
            misslyckats. Jag är ledsen att behöva tillstå detta.
          </note>
          <note type="speaker">
            Anf. 51 BERNDT EKHOLM (s) replik:
          </note>
          <note>
            Fru talman! Det där är inte sant. Förmodligen går Cecilia Wikström
            och letar efter den där frukten när vintern har inträtt. Då är
            den redan upplockad. Man måste vara ute i rätt tid.
          </note>
          <note>
            Regeringen är faktiskt väldigt aktiv i de här frågorna. När det
            gäller de här barnen skulle jag vilja säga att det inte är högljudda
            protester som lett till att barnen blivit fria och kommit hem
            till Sverige, utan det är framför allt intensivt arbete av palestinier
            som har bidragit till detta.
          </note>
          <note>
            Låt mig ändå få komma med lite positivt medhåll på slutet. Det
            är väldigt viktigt att regeringen engagerar sig i assyrier/syrianernas
            situation. Utan att gå in på det här enskilda namnet som jag inte
            känner till kan jag säga att dessa generellt sett har en mycket
            svår situation överallt, inte minst i Irak. Det är viktigt att
            den socialdemokratiska regeringen engagerar sig i deras situation.
          </note>
          <note type="speaker">
            Anf. 52 CECILIA WIKSTRÖM (fp) replik:
          </note>
          <note>
            Fru talman! När det gäller frukten från det utrikespolitiska
            trädet i UD under socialdemokratisk ledning kan man säga antingen
            att den är nedfryst eller att den är övermogen. Man har spelat
            ut sin roll för länge sedan och är inte längre trovärdig på den
            politiska arenan i Mellersta Östern. Det har inte hänt speciellt
            mycket. Det man hänvisar till är gamla lagrar vunna för länge
            sedan under helt annan ledning.
          </note>
          <note>
            Jag är dock mycket glad att Berndt Ekholm sällar sig till mitt
            hjärteområde här, nämligen att tillgodose demokratiska rättigheter
            för en hårt pressad folkgrupp. Jag förväntar mig stöd av Berndt
            Ekholm när det gäller detta i framtiden.
          </note>
          <note type="speaker">
            Anf. 53 VERONICA PALM (s) replik:
          </note>
          <note>
            Fru talman! Sedan al-Aqsa-intifadan startade har vedergällningarna
            från israelerna varit oproportionerliga. För varje israel som
            har dödats har bombräder dödat tre palestinier. Jag säger inte
            att någon människas liv är mer värt än andras, men den israeliska
            statens vedergällningspolitik har varit oproportionerlig.
          </note>
          <note>
            Precis som Cecilia Wikström är jag väldigt glad över handslaget
            i Sharm el-Sheikh i går och hoppas att detta faktiskt kan leda
            till ett förtroende i området. Men Mahmoud Abbas värdighet kräver
            att han får möjlighet att styra sitt land för att en stabil fred
            ska vara möjlig. Där är det man kallar säkerhetsbarriären, den
            mur som Israel bygger, ett problem. Jag är övertygad om att muren
            i sig är en säkerhetsrisk. Hur ser Cecilia Wikström på det?
          </note>
          <note type="speaker">
            Anf. 54 CECILIA WIKSTRÖM (fp) replik:
          </note>
          <note>
            Fru talman! Det står varje land fritt att bygga en mur eller
            göra vad man vill för att säkerställa överlevnaden för befolkningen.
            Det var vad man var tvingad att göra i Israel under en tid då
            terrorattackerna var legio och i princip skedde varje dag. Man
            har också visat att muren eller säkerhetsbarriären har fyllt den
            funktionen. Men en mur kan man alltid riva ned. Denna mur är konstruerad
            på ett sådant sätt att man segment för segment kan montera ned
            den på ett väldigt enkelt sätt, och det är också vad man kommer
            att göra när man har etablerat en stabil och varaktig fred i regionen.
          </note>
          <note>
            Det är dock upp till varje land att skydda civilbefolkningen.
            Detta var ett sådant sätt.
          </note>
          <note>
            Det som nu är viktigt för oss att komma ihåg är att vi ska stötta
            den här processen. Nu kommer Bush till Bryssel om två veckor,
            och det är ett utomordentligt tillfälle för Europas ledare att
            demonstrera viljan att samarbeta och dela ansvaret för framväxten
            av en varaktig fred och en demokratisk utveckling i Mellersta
            Östern. Här tycker jag att Sverige har en hel del att bidra med.
            Jag förväntar mig att man slutar med de tigande sångernas fest
            också när det gäller detta.
          </note>
          <note type="speaker">
            Anf. 55 VERONICA PALM (s) replik:
          </note>
          <note>
            Fru talman! Visst är det upp till varje land att bygga en mur
            på sitt eget territorium. Muren är dock inte enbart byggd på det
            egna territoriet utan också på ockuperad mark inne på Västbanken
            för att isolera byar och göra checkpoints som gör det än mer komplicerat
            för det palestinska folket att ta sig mellan varandra, bedriva
            handel och bedriva någon form av normalt liv. Jag är övertygad
            om att både den del av muren som byggts på det ockuperade området
            och den som finns inne i Israel är provocerande och i sig skapar
            en säkerhetsrisk för det israeliska folket och för det palestinska
            folket.
          </note>
          <note>
            För mig är det solklart, en varaktig fred och ett stabilt område
            måste bygga på överenskommelsen om gränser från 1967. Det kräver
            ett tillbakadragande från Västbanken, från Gaza. Det kräver att
            man lämnar bosättningarna och att man löser frågan om Jerusalem.
            Men muren i sig är provocerande och skapar inte säkerhet utan
            snarare motsatsen.
          </note>
          <note type="speaker">
            Anf. 56 CECILIA WIKSTRÖM (fp) replik:
          </note>
          <note>
            Fru talman! Som jag sade tidigare är muren lätt att montera ned
            när man kan garantera säkerhet för civilbefolkningen. Där muren
            är dragen på felaktig sträckning ska den också rivas ned enligt
            beslut från Israels högsta domstol. Jag hoppas att Veronica Palm
            är medveten om det så att inte det här replikskiftet blir ett
            slag i luften.
          </note>
          <note>
            Jag hoppas att jag har svarat på frågan tydligt nog.
          </note>
          <note type="speaker">
            Anf. 57 CARINA HÄGG (s):
          </note>
          <note>
            Fru talman! Jag vill bara först kommentera Cecilia Wikströms
            inlägg när det gäller assyrier/syrianernas och kaldéernas besvärliga
            situation i Irak, och jag välkomnar det uppvaknande vi nu hört
            från Folkpartiets sida. Vi som har minsta hum om situationen för
            de kristna minoriteterna i det här geografiska området, som kunde
            följa krigsutvecklingen och argumentationen om korståg och så
            vidare från Bushs sida, insåg ju att det här var en situation
            som skulle komma att uppstå. Dock var vi inte säkra på i vilken
            form och i vilken omfattning. Jag är inte det minsta förvånad.
            Vi kunde ha gjort mer för att förebygga om vi hade fått se en
            annan utveckling i Irak och en annan infallsvinkel på åtgärderna.
            Vi är där vi är, och vi har ett gemensamt ansvar att se till att
            vi kan vända den här utvecklingen. Det är bra att Folkpartiet
            har kommit på detta sent omsider.
          </note>
          <note>
            Fru talman! I år är det hundra år sedan Dag Hammarskjöld föddes.
            Ibland har vi en överdriven tro på hur kända våra svenskar är
            internationellt. Vi vill tro att de är mer berömda än vad som
            faktiskt ofta är fallet. Förklaringen är ofta att deras berömmelse
            ligger långt tillbaka i tiden och att de numera är bekanta för
            en kunnig, men ändå begränsad krets. Men så är det inte med Dag
            Hammarskjöld.
          </note>
          <note>
            Dag Hammarskjöld omkom i en flygolycka i Ndola i Zambia. Men
            han är fortfarande ett aktat namn. Det är inte ovanligt att personer
            i ledande ställning som respekteras högt när de är aktiva ifrågasätts
            efter sin död. Men Dag Hammarskjöld har inte omprövats på det
            sättet. Hans arbete som FN-chef och för internationellt samarbete
            lovordas fortfarande. Dag Hammarskjöld ses som ett föredöme av
            många, så också av mig.
          </note>
          <note>
            Som representant för Jönköpings läns valkrets känner jag mig
            stolt att här i kammaren detta jubileumsår få uttrycka min respekt
            för och samtidigt säga att han ger mig inspiration. Vid så skilda
            geografiska besök som Backåkra, Zambia och FN i New York känner
            man att denna internationalist arbetade för ökad förståelse och
            ökat samarbete mellan världens länder. För honom var inte världen
            svartvit. Han såg komplexiteten, men han såg också möjligheterna
            att lösa svåra frågeställningar.
          </note>
          <note>
            Dag Hammarskjölds Vägmärken, boken som finns att köpa i ny upplaga
            sedan något år tillbaka, ger inspiration och eftertanke. För att
            uttrycka mina tankar kring katastrofen i Sydostasien har jag använt
            mig av en av hans texter. Jag vill även här citera hans text från
            den 11 juni 1961 för att understryka vikten av att vi fortsätter
            att uppmärksamma det som har hänt i Sydostasien.
          </note>
          <note>
            Fru talman! Nu byter jag ämne. Min oro för Globala fonden har
            jag tidigare gett uttryck för här och den har också dementerats.
            Min oro för Unicef har dessvärre inte kunnat dementeras. Hur Ann
            Veneman från USA ska kunna stärka barns utsatta situation i världen
            är svårt att förstå. Hennes utnämning ger funderingar också för
            oss i denna kammare, då vi tillhör dem som kraftigt stöder Unicefs
            viktiga verksamhet och dess stora uppdrag.
          </note>
          <note>
            I linje med dessa krafters agerande kopplar man nu abort till
            handikappfrågorna i samband med en kommande FN-konferens. Jag
            är djupt orolig för den kristna högerns agenda genom den oheliga
            alliansen mellan USA:s president Bush, konservativa islamister
            och Heliga stolen. Men vi vet ju också att ledamöter i denna kammare
            låter sig inspireras och stöder den kristna högerns agenda.
          </note>
          <note>
            Fru talman! Många folkpartister höjde nog trots allt på ögonbrynen
            när deras partiledare Lars Leijonborg, generöst i och för sig,
            sade sig vilja bistå kd, som har sviktande opinionssiffror, med
            sina väljarröster. Nu väntar jag på att Cecilia Wikström i Uppsala
            ska gå ut och erbjuda sina väljares röster och sitt stöd till
            Mikael Oscarsson och att Birgitta Ohlsson kanske ska stödja Tuve
            Skånberg, som står senare på dagens talarlista, med flera medlemmar
            i denna som jag benämner högerkristna klubb.
          </note>
          <note>
            Fru talman! Denna generositet från Folkpartiets sida visar att
            de borgerliga inte värderar kvinnors rättigheter högre än så när
            makten lockar. Man får gärna skriva en artikel, säga något här
            från talarstolen i kammaren, men när det gäller får sexuella och
            reproduktiva rättigheter vika undan. Jag kan bara beklaga. Ni
            har förstått att jag är orolig.
          </note>
          <note>
            I en värld där kvinnors rättigheter inte bara har satts på undantag
            utan också ifrågasätts behöver vi tvärtom kraftsamla ytterligare.
            I ett tidigare tal redovisade jag arbetet från utrikesutskottets
            projektgrupp, Jämställdhets- och utvecklingssamarbetet . Det är
            något som vi ska arbeta vidare med både som utskott och på annat
            sätt. Nu har vi påbörjat ett arbete om hiv/aids och globala smittor.
            Vi tar initiativ i riksdagen och från regeringens sida för att
            göra en tydlig politik vassare. Det är angeläget.
          </note>
          <note>
            Det är också angeläget att få största möjliga genomslag och att
            Sverige kan stå samlat. Sverige var en av de få som vågade och
            ville tala klartext när det gällde SRHR-frågorna förra året under
            Kairo +10. I år har vi en uppföljning av Beijing +10, som även
            någon talare tidigare har nämnt. Vi kommer än en gång att få märka
            att Sveriges röst behövs och att Sveriges röst hörs.
          </note>
          <note>
            Jag har också reagerat mot att man i en del av inläggen här talar
            om en färglös politik, att det är päron på marken och allt vad
            det är. Men i det här ligger också att man inte blir respekterad
            på ett område där Sverige har en mycket tydlig röst. Det kan bara
            bero på att det här politiska området inte är tillräckligt viktigt.
            Det syns inte tillräckligt. Mer feministiska glasögon på dem som
            granskar Sveriges utrikespolitik. Man skulle även kunna lägga
            sina partipolitiska intressen åt sidan och kunna säga att på det
            här området är Sverige tydligt, här behövs Sveriges röst och här
            är vi också beredda att stödja Sveriges arbete framöver. Tvärtom
            ser jag att det finns oroande tecken som går åt ett annat håll.
            Det beklagar jag.
          </note>
          <note>
            Fru talman! Ännu ett annat ämne, Swaziland. Folket lider. Rubrikerna
            förtäljer att kungen skaffar nya fruar och bilar medan två tredjedelar
            av befolkningen i landet lever under fattigdomsgränsen. Många
            är beroende av matbistånd genom olika NGO:er för att överleva.
            Folkets förenade demokratiska rörelse, Pudemo, det största av
            de förbjudna oppositionspartierna i landet, har begärt att internationella
            sanktioner ska införas mot kungafamiljen. Man vill utöver reserestriktioner
            till Sydafrika det finns i dag en del restriktioner som handlar
            om att komma som politisk flykting och så vidare till Sydafrika
            också ha reserestriktioner i Europa.
          </note>
          <note>
            För ett par veckor sedan organiserade landets fackfederationer,
            SFTU, en protest mot ett konstitutionellt förslag som sägs befästa
            monarkins makt. Den ekonomiska bristen på disciplin går från toppen
            och nedåt, enligt generalsekreteraren Jan Sitholes formulering.
          </note>
          <note>
            Det finns flera positiva förhållanden och steg att peka på i
            Swaziland, men det finns också motsatsen. Jag respekterar varje
            lands rätt, inklusive Swazilands, att utvecklas i sin egen takt.
            Det här ett patriarkalt samhälle där lagen ger kvinnor rättigheter,
            men samhällets tradition tar ändå ofta över till männens fördel.
            Med nära 40 % av den vuxna befolkningen smittad av aids finns
            det anledning att föra en annan politik och göra en annan fördelning
            av de resurser som står till landets förfogande.
          </note>
          <note type="speaker">
            Anf. 58 BIRGITTA OHLSSON (fp) replik:
          </note>
          <note>
            Fru talman! Jag tycker att det är beklämmande att Carina Hägg
            försöker sammankoppla Folkpartiet med något slags kristen höger.
            Vi är ett av de partier som alltid har tagit den starkaste striden
            för tolerans, öppenhet och den enskilda individens rättigheter.
          </note>
          <note>
            Folkpartiets ungdomsförbund var den första politiska kraft i
            Sverige som stod för kvinnors rätt till fri abort, och vi har
            alltid drivit homosexuellas rättigheter hårt och kraftigt.
          </note>
          <note>
            Det är då beklämmande att Carina Hägg på något sätt vill sammankoppla
            oss med de element i Sveriges riksdag som inte kämpar för dessa
            rättigheter när hon vet att sanningen är helt annorlunda.
          </note>
          <note type="speaker">
            Anf. 59 CARINA HÄGG (s) replik:
          </note>
          <note>
            Fru talman! Jag hade nästan förväntat mig att Birgitta Ohlsson
            skulle begära replik. Faktum är att Lars Leijonborg har erbjudit
            borgerliga röster, inklusive Folkpartiets röster, för att stödja
            kd när deras opinionssiffror sviktar. Då kan man inte bara säga
            att man är generellt generös. Det är naturligtvis röster som går
            till kristdemokratiska ledamöter. Han har inte gjort något undantag
            för sådana som uttrycker någon annan uppfattning än vad Birgitta
            Ohlsson uttrycker här från talarstolen.
          </note>
          <note>
            Jag skulle önska att folkpartiledaren Lars Leijonborg, Birgitta
            Ohlsson eller båda samlat skulle uttrycka en tydlighet i att man
            inte är beredd att ge efter för högerkristna krafter för att öka
            möjligheterna att komma till makten under nästa mandatperiod.
            Jag kan bara tolka det som att när det gäller möjligheterna att
            stärka sina förutsättningar för att nå makten är man beredd att
            offra de frågorna. Då kommer man att uppmana Cecilia Wikström
            från Uppsala att skänka sitt engagemang och de väljare som sympatiserar
            med henne deras röster till Mikael Oscarsson och Tuve Skånberg.
            Det är det konkreta innehållet i det Lars Leijonborg har sagt,
            Birgitta Ohlsson. Inse det och ta ansvar för det.
          </note>
          <note type="speaker">
            Anf. 60 BIRGITTA OHLSSON (fp) replik:
          </note>
          <note>
            Fru talman! Nu tycker jag att den här debatten börjar spåra ur
            lite grann.
          </note>
          <note>
            Låt oss titta tillbaka. Det finns fyra partier i den borgerliga
            alliansen som går fram på egna program, och så tror jag det definitivt
            kommer att förbli. Det finns inga andra tecken på det.
          </note>
          <note>
            Det är intressant. Jag undrar om inte Carina Hägg faktiskt kastar
            sten i sitt eget glashus. Vi kan titta tillbaka på den borgerliga
            regeringen i början av 1990-talet. Då drevs det igenom pappamånad,
            partnerskap för homosexuella och så vidare. Det var under en borgerlig
            regering, trots att Folkpartiet var ett av de få partierna som
            stödde detta.
          </note>
          <note>
            Låt oss titta på hur riksdagen ser ut i dag när det gäller den
            stora frågan om homosexuella ska kunna ingå äktenskap på lika
            villkor som vi heterosexuella. Där har Socialdemokraterna inte
            tagit ställning fullt ut. Det kanske vore bättre om ni sopade
            rent för egen dörr och vågade visa riktiga toleransreformer innan
            ni börjar angripa Sveriges liberala parti som alltid har legat
            många steg före er i frågorna.
          </note>
          <note type="speaker">
            Anf. 61 CARINA HÄGG (s) replik:
          </note>
          <note>
            Fru talman! Jag konstaterar att Birgitta Ohlsson inte vill ta
            debatten. Hon vill inte ta ansvar för vad Folkpartiet och partiledaren
            Lars Leijonborg har gjort för utspel. Hon försöker tala om historien.
            Vi kan alltid prata om den. Jag kan räkna upp oerhört många landvinningar
            som Socialdemokraterna har drivit igenom och stått för historiskt
            sett.
          </note>
          <note>
            Nu talar jag om det kommande. Hur kommer det att se ut i framtiden?
            Det gör jag därför att jag är så oerhört angelägen om att den
            samlade kraft som har funnits till stöd för kvinnors rättigheter
            i vår utrikespolitik ska bestå och inte luckras upp inifrån. Då
            vill jag inte att det i framtiden ska räcka med att eventuellt
            hålla i och för sig kraftfulla anföranden från talarstolen. Det
            måste också finnas en samlad kraft att driva frågorna när man
            kommer utanför talarstolen.
          </note>
          <note>
            Jag hoppas att Birgitta Ohlsson kommer tillbaka och förklarar
            att det inte var så man menade, att Folkpartiet backar och säger
            att man står för sin politik och inte är beredd att skänka sina
            röster till högerkristna krafter.
          </note>
          <note type="speaker">
            Anf. 62 BIRGITTA AHLQVIST (s):
          </note>
          <note>
            Fru talman! Redan i januari 1946 krävde FN:s säkerhetsråd att
            kärnvapen skulle avskaffas.
          </note>
          <note>
            Atombombningarna av Hiroshima och Nagasaki i augusti 1945 chockade
            en hel värld. Människan hade tillverkat ett vapen som kunde utplåna
            hela mänskligheten. En stark opinion krävde omedelbart att detta
            vapen skulle avskaffas.
          </note>
          <note>
            När FN:s generalförsamling träffades för första gången i januari
            1946 beslutade man att tillsätta en kommission som skulle se till
            att alla kärnvapen i hela världen avskaffades. Planen för avskaffandet,
            som för övrigt USA arbetade fram, innebar att kärnkraften skulle
            stå under internationell kontroll och att den bara skulle få användas
            i fredligt syfte.
          </note>
          <note>
            USA:s kärnvapen skulle förstöras när den internationella kontrollen
            var färdig, men detta accepterade inte Sovjet. De ville att USA
            skulle avveckla, och sedan skulle planen träda i kraft. USA och
            Sovjet kunde inte komma överens. Det blev ingen plan. I stället
            fortsatte upprustningen av kärnvapen i världen.
          </note>
          <note>
            I dag finns det fem officiella kärnvapenstater: USA, Ryssland,
            Storbritannien, Frankrike och Kina. Men vi vet att det i verkligheten
            finns många fler.
          </note>
          <note>
            År 1959 togs frågan på nytt upp i FN. Då lade Irland fram ett
            förslag till en FN-resolution om icke-spridning av kärnvapen.
            Ett avtal, som vi brukar kalla NPT, Non-Proliferation Treaty,
            blev klart 1968 och trädde i kraft 1970. I dag är 187 länder parter
            i NPT. Sverige blev det redan 1968. NPT vill hindra spridning
            av kärnvapen, underlätta fredlig användning av kärnkraft och nedrusta
            både kärnvapen och konventionella vapen. Vart femte år ses genomförandet
            av NPT över.
          </note>
          <note>
            År 1995 förlängdes avtalet på obestämd tid. Och år 2000, vid
            den senaste genomgången, åtog sig kärnvapenmakterna att på sikt
            helt eliminera sina kärnvapenarsenaler. Dessutom beslöt man att
            återstående kärnvapenberedskap skulle minskas och att de taktiska
            kärnvapnen skulle reduceras. Men tyvärr verkar president Bush
            betrakta NPT som en relik från kalla kriget som han inte behöver
            bry sig om. Och president Putin har visat nytt intresse för kärnvapen.
          </note>
          <note>
            Kärnvapenstaterna, som tidigare hävdade att kärnvapen inte är
            till för att användas utan för att avskräcka, pratar nu om att
            kärnvapen ska fungera som redskap i krigföring, vilket är mycket
            oroväckande. Inte verkar de ha några planer på att göra sig av
            med kärnvapen. Tvärtom satsar man på att modernisera sin kärnvapenarsenal
            och göra den mer effektiv.
          </note>
          <note>
            De fem officiella kärnvapenstaterna har i dag nästan 30 000 kärnvapen.
            Av dessa är 5 000 i högsta beredskapsläge och kan avfyras på bara
            några minuters varning. De är alltför många, tillräckligt många
            för att utplåna hela mänskligheten flera gånger om. I dag finns
            dessutom en stor risk att terrorgrupper lyckas komma över kärnvapen
            och radioaktivt material och använda dem vid terrorattentat.
          </note>
          <note>
            För att avveckla detta farliga vapen, som chockade en hel värld
            1945, och som 60 år senare fortfarande finns kvar och kan utplåna
            denna värld, krävs en bred folklig opinion. Vi måste få en nytändning
            för kärnvapenmotståndet. Det är viktigt att vi riksdagsledamöter
            och regeringen åter engagerar oss i kärnvapennedrustning och driver
            frågor som innebär en säkrare och tryggare värld utan kärnvapen.
          </note>
          <note>
            Fru talman! Avslutningsvis vill jag också ta upp en annan fråga
            som jag brinner för, nämligen FN-resolution 1325. Frågan om fred
            och nedrustning har alltid haft en central roll i kvinnorörelsen.
            Kvinnor har i århundraden varit i fronten för fredsarbete, ofta
            som individuella initiativtagare men nu också i nätverk.
          </note>
          <note>
            Vi har vägrat använda militära medel för att lösa konflikter,
            och vi har använt oss av icke-våldsmetoder för att hindra konflikter
            att eskalera till våld och krig.
          </note>
          <note>
            FN:s säkerhetsråds resolution 1325 antogs år 2000 efter ett enormt
            lobbyarbete från NGO:er. Eftersom jag vet att många i riksdagen
            inte känner till vad den innehåller vill jag läsa upp dess första
            paragraf: Säkerhetsrådet uppmanar enträget medlemsstaterna att
            se till att kvinnor i ökad utsträckning deltar på alla beslutsnivåer
            i nationella, regionala och internationella institutioner och
            mekanismer för förebyggande, hantering och lösning av konflikter.
            Sverige har undertecknat denna resolution.
          </note>
          <note>
            Det är mycket angeläget och nödvändigt att öka kvinnors inflytande
            i arbetet med fred, konflikthantering och återbyggnad. Den svenska
            regeringen måste utforma en sammanhängande strategi för hur detta
            ska ske så att kvinnors medverkan i alla led utökas. Och vi bör
            sträva efter att vara ledande, att vara bäst i dessa frågor. Vi
            bör sträva efter att vara en förebild för övriga världen.
          </note>
          <note>
            I dag deltar få kvinnor i det internationella fredsarbetet som
            fredsmäklare, medlare, förhandlare och utredare av krigsförbrytelser.
            Sverige har dock vidtagit en del åtgärder för att implementera
            FN:s resolution 1325, men trots detta återstår mycket arbete.
          </note>
          <note>
            Att nå målen i resolutionen är inte en kvinnofråga utan en fråga
            för hela samhället, för både kvinnor och män. För att skapa långsiktig
            trovärdighet i internationellt arbete måste vi implementera 1325
            och ta den på största allvar. Kvinnor är inte bara viktiga utan
            också nödvändiga för en varaktig fred.
          </note>
          <note type="speaker">
            Anf. 63 KAJ NORDQUIST (s):
          </note>
          <note>
            Fru talman! Det är vårt delade ansvar att skapa en säkrare värld.
            Jag är stockholmare och EU-medborgare men också övertygad internationalist.
            Jag föddes samma år som Dag Hammarskjöld tillträdde som generalsekreterare.
            Jag växte upp i skuggan av Bromma flygfält, som på den tiden var
            det internationella fönstret mot världen sett från svensk sida.
          </note>
          <note>
            På den tiden var Sverige ett mycket optimistiskt land, med stor
            framtidstro. För mig kändes det naturligt att så småningom bli
            socialdemokrat. Det känns också naturligt att socialdemokratin
            finns som en del i Socialistinternationalen, som har partier i
            160 länder.
          </note>
          <note>
            Det här har lett mig till en ganska enkel insikt: Världen är
            en. Alla hotas, men några av oss är i stor fara.
          </note>
          <note>
            Det finns ett arbete inom FN, och det är det som jag tänker fokusera
            på.
          </note>
          <note>
            Fru talman! Jag tror att det först är viktigt att man definierar:
            Vad finns det för globala hot? Vad är det vi alla kan bli hotade
            av? Det finns en del nyckelord kring detta.
          </note>
          <note>
            Det är den omfattande fattigdomen, terrorismen, miljöhoten, den
            internationella organiserade brottsligheten, drogerna och de sjukdomar
            som hotar oss alla.
          </note>
          <note>
            Det är krigen mellan stater, inom stater och mellan icke-statliga
            aktörer.
          </note>
          <note>
            Det är massförstörelsevapnen, som vi flera gånger har diskuterat
            i dag. Det är det som förr i tiden hette ABC: atomvapen, biologiska
            vapen och kemiska vapen.
          </note>
          <note>
            Allt detta har vi egentligen vetat ganska länge, och vi har diskuterat
            det länge på olika sätt. Men någonting som demonstrerades av det
            som hände annandag jul är också att vi bör vara medvetna om naturkatastroferna.
            Naturkatastrofer som drabbar en del av jorden drabbar oss alla.
            Det var väldigt tydligt på annandag jul, när det inte bara var
            människor långt borta i Asien utan även vi som blev starkt drabbade.
          </note>
          <note>
            Fru talman! Vi måste ta tag i de utmaningar vi har gemensamt.
            En av de viktigaste utmaningarna är att få FN att bli en fungerande
            global resurs. Själva tanken med att skapa FN för 60 år sedan
            var att skapa fred och säkerhet, för världen hade precis upplevt
            andra världskriget. Det upplevdes på den tiden som ett bra och
            effektivt sätt att lösa problemen, att bland annat instifta ett
            säkerhetsråd, som var det viktigaste beslutsorganet i FN och där
            man byggde in de fem stormakterna. Det är de som alldeles nyss
            har apostroferats flera gånger, för det är samma stater som har
            kärnvapen: USA, Ryssland, Kina, England och Frankrike.
          </note>
          <note>
            Det framstod på den tiden som ett mycket intelligent sätt att
            se till att man inte kunde agera utan att ha stormakterna med.
            Det har fått den konsekvensen att man inte kan agera när någon
            av stormakterna är emot det. Man kan å andra sidan vända på det
            och säga att när stormakterna är för någonting kan man också agera.
          </note>
          <note>
            Fru talman! Någonting som vi behöver arbeta för nu är en förändring
            av FN-systemet så att det verkligen blir en global resurs. Det
            känns viktigt att använda möjligheten 2005 för den reform som
            är på väg inom FN-systemet, att FN kommer att mer präglas av både
            legitimitet, effektivitet och genomskinlighet. Jag tänker ta upp
            några punkter som jag tycker skulle vara väsentliga ur den synpunkten.
          </note>
          <note>
            Säkerhetsrådet måste reformeras. Vi måste hitta en vetofri kultur,
            så att länder inte kan blockera väsentliga resultat. Vi måste
            hitta en bättre representation, en bättre balans mellan olika
            delar av världen. Vi måste ha en bättre balans mellan nord och
            syd, alltså mellan rika och fattiga länder. Vi måste ha en bättre
            balans mellan de regioner som är representerade.
          </note>
          <note>
            Det här kan lösas på olika sätt. Jag har inte den färdiga lösningen
            på detta, men det är väsentligt att de här principerna kommer
            att prägla det som vi så småningom tar tag i.
          </note>
          <note>
            Det finns också helt andra frågor. Jag tycker att idén om att
            skapa ett ekonomiskt och socialt säkerhetsråd, som naturligtvis
            också ska ha frågan om hållbarhet på sin agenda, skulle vara ett
            oerhört fall framåt. Det är möjligt att det går att göra det i
            form av att utveckla det Ecosoc som finns nu, men det kanske är
            bättre med ett helt nytt råd. Det är viktigt att ett sådant råd
            får samma status som det säkerhetsråd som finns nu, att det är
            parallellt, men att det inte heller byggs upp på ett sådant sätt
            att stater kan blockera beslutsmässigheten i det.
          </note>
          <note>
            Det vore väsentligt, tycker jag, att säkerhetsrådet kunde vara
            ett forum där man fokuserar på sociala frågor, ekonomiska frågor
            och miljöfrågor. Det är viktigt att man kan ta beslut om vilka
            målsättningar som gäller, vilka prioriteringar som gäller, hur
            man ska följa upp det arbete som har varit.
          </note>
          <note>
            Det känns också viktigt inom området att FN ska ha större legitimitet,
            att man starkare anknyter till Bretton Woods-institutionerna,
            det vill säga Världsbanken och Internationella valutafonden. Varför
            skulle inte ledarna kunna utses av det här rådet? På samma sätt:
            Varför skulle inte ledarna för FN:s fackorgan kunna utses av det
            här rådet?
          </note>
          <note>
            Det känns viktigt en mindre fråga men en väsentlig fråga att
            FN hittar ett system för att legalt pröva vad man gör. Det är
            absurt att FN kan skicka ut människor i fält och arbeta mot olika
            former av förtryck och självt vara exploaterare av förtrycket.
            Det är inte acceptabelt att man har en sådan dubbel standard.
            Detta måste på något sätt lösas.
          </note>
          <note>
            Det känns viktigt att man effektiviserar FN-apparaten. Generalförsamlingens
            arbete kan inte präglas av att man år ut och år in tröskar igenom
            samma resolution. Man måste minska där.
          </note>
          <note>
            För att öka genomskinligheten kan man trycka på olika åtgärder.
            En sak som vore väldigt bra vore att ha en öppen nominering när
            det gäller generalsekreteraren. Det vore viktigt att generalförsamlingens
            arbete på olika sätt anknöts till det civila samhället och att
            det civila samhället kunde ta initiativ.
          </note>
          <note>
            Fru talman! Vidare känns det viktigt att poängtera FN:s värde
            från handikappsynpunkt. Jag kan inte tänka mig att en konvention
            för handikappade skulle kunna ha någon vidare status om den inte
            togs i FN. Knappast skulle den heller ha någon vidare status om
            inte FN skulle vara det organ som skulle följa upp den här konventionen.
          </note>
          <note>
            Fru talman! FN är inte en gång för alla givet. Vi måste aktivt
            stödja den reformprocess som finns och den generalsekreterare
            som arbetar för detta. Om katastrofen borta i Sydostasien och
            vår insikt om hur vi alla hänger samman ledde till ett starkare
            FN vore det ett enormt framsteg för oss alla, och då menar jag
            verkligen alla .
          </note>
          <note type="speaker">
            Anf. 64 KENNETH G FORSLUND (s):
          </note>
          <note>
            Fru talman! Vad är en utrikespolitisk debatt? Lång, spännande
            och alldeles, alldeles ja, vadå? Vad spelar utrikespolitik för
            roll för lagerarbetaren på Göteborgs Kex, för hotellstäderskan
            på Laholmen eller för Volvofabriks-vd:n i Uddevalla? Vid första
            anblick kan det synas avlägset, men det finns faktiskt en direkt
            koppling mellan till exempel läget i Afghanistan och sommarstugan
            i Marstrand eller stereon i bilen.
          </note>
          <note>
            En heroinist kan konsumera droger för uppemot 3 000 kr per dygn.
            För att ha råd att köpa droger begår många missbrukare brott.
            Den som ska stjäla ihop till sitt missbruk på den här nivån behöver
            knycka grejer för 10 00015 000 kr per dygn. Det är då som det
            blir inbrott i sommarstugan i Marstrand eller som stereon i bilen
            blir stulen allt för att köpa heroin som till 90 % antas komma
            från just Afghanistan.
          </note>
          <note>
            Det är när man vet det sambandet som utrikespolitiken blir en
            angelägenhet för var och en. Utrikespolitiken är en del av vardagen
            för oss alla. Det är därför som det är viktigt för oss alla med
            de arbeten som Sverige och svenskar är engagerade i för att bygga
            upp ett fritt, säkert och demokratiskt Afghanistan. Det är med
            svenska pengar som en stor del av det afghanska skolsystemet drivs.
            Det är med bland annat svensk personal som den Natoledda Isafstyrkan
            arbetar med att stabilisera säkerhetsläget i Afghanistan. Framgång
            i dessa insatser är avgörande både för Afghanistans och för Sveriges
            framtid. Situationen i Afghanistan har betydelse ända ut i de
            svenska sommarstugorna.
          </note>
          <note>
            Även om det finns egenintressen också i utrikespolitiken är det
            framför allt solidaritet och demokratisträvanden som är det centrala.
            Det är av solidaritet vi stöder strävanden för demokrati runtom
            i världen. Vi njuter själva demokratins frukter i detta land sedan
            mindre än hundra år tillbaka. Men vi vill att fler ska få möjlighet
            att göra det. Samtidigt vet vi att ju fler länder som blir demokratier,
            desto säkrare blir världen.
          </note>
          <note>
            Därför är det så glädjande att det har hållits fria val i de
            palestinska områdena trots stora praktiska och säkerhetsmässiga
            svårigheter. När det bortfuskade ukrainska valet faktiskt gjordes
            om och folkets röst verkligen fick gälla tändes hoppet för många
            miljoner andra människor världen över hoppet om att kanske även
            de någon gång i framtiden ska få vara en del i en demokrati. Just
            då och när valresultatet blev officiellt spred sig glädjen inom
            mig.
          </note>
          <note>
            En söndag för ett par veckor sedan åkte jag in till Göteborg
            för att titta på vad vi i Sverige väl kan kalla för den irakiska
            poströstning som pågick. Redan på väg in till Göteborg mötte jag
            bilar på E 6:an som hade irakiska eller kurdisk-irakiska flaggor
            spända över motorhuven. Det var människor som uppenbart redan
            hade röstat. Väl framme vid vallokalen såg jag hur irakier kom
            tillsammans i små demonstrationståg för att rösta, hur de dansade
            folkdanser och hur det kom hela busslaster med människor som skulle
            rösta. Jag pratade med några av dem som hade röstat. De hade rest
            från Borås och Uddevalla, och några hade rest ända från Norge.
            De hade inte rest bara en gång och denna dag utan faktiskt två
            gånger den första gången för att registrera sig och nu, denna
            söndag, för att rösta.
          </note>
          <note>
            När jag såg och pratade med dessa människor kände jag en värmande
            glädje inom mig. Det finns en styrka i demokratin som varje diktator
            världen över underskattar, eller i varje fall försöker bortse
            från. Jag är övertygad: Demokratin kommer att segra!
          </note>
          <note>
            Demokratin är ett mål i sig men samtidigt enbart ett medel. Det
            är i den fortsatta ständigt pågående processen som framstegen
            kommer. Det är då som demokratin föder välfärd, utveckling och
            trygghet. Kampen tar alltså inte slut när demokratin är vunnen,
            utan det är tvärtom då som den på allvar börjar.
          </note>
          <note>
            Där är vårt EU-grannland Ukraina nu. Det är avgörande för deras
            fortsatta utveckling att de får stöd av oss i EU. Det är avgörande
            att EU nu går vidare, från att i ord stödja demokratisträvanden
            till att i handling stödja demokrati och samhällsbygge i Ukraina.
            Det är ingen självklarhet inom EU i dag att ge Ukraina ett medlemskapsperspektiv.
          </note>
          <note>
            I dag är det Sverige och några få länder till inom EU som har
            den uppfattningen. Där har Sverige en viktig uppgift att driva
            på i EU, på samma sätt som gjordes för att alla de tre baltiska
            länderna skulle få förhandla om EU-medlemskap parallellt. Det
            var ingen självklarhet i EU från början tvärtom! Sverige drev
            på, och det fick effekt.
          </note>
          <note>
            Det Sverige gör i EU har betydelse; det kan konstateras efter
            tio års svenskt EU-medlemskap. Framför allt har det betydelse
            inom EU och i omvärlden. Samtidigt har det förvånansvärt lite
            genomslag och betydelse här hemma i Sverige.
          </note>
          <note>
            Självkritiskt kan det konstateras att det behöver pratas mer
            om EU här hemma. Det behövs en mer aktiv Europadiskussion i Sverige
            där vad som verkligen görs blir belyst, där nyttan av EU-medlemskapet
            får komma fram och där EU:s framtida utveckling diskuteras. EU
            har för mindre än ett år sedan genomfört sin största utvidgning,
            och förberedelser pågår för en fortsatt utvidgning.
          </note>
          <note>
            Det är i dag ett helt annat EU som Sverige är medlem i jämfört
            med det EU som vi gick med i för tio år sedan. I allt väsentligt
            är det nu ett bättre EU. Alldeles avgjort är det ett större och
            mer alleuropeiskt EU som vi nu är medlemmar i. Runtom i detta
            EU vittnar andra länder, tjänstemän inom EU:s omtalade byråkrati
            och till och med journalister om att Sverige är både skickligt
            och effektivt i att påverka processer och beslut. De här vitsorden
            står i stark kontrast till den bild som vissa vill sprida här
            hemma om en passiv svensk EU-politik.
          </note>
          <note>
            Sverige måste på allvar diskutera hur EU borde utvecklas, vad
            Sverige vill få ut av medlemskapet och hur Sverige genom EU:s
            gemensamma utrikespolitik kan bidra till en säkrare värld så att
            fler kan njuta av demokratins frukter och att EU utvidgas och
            utvecklas till en alleuropeisk organisation.
          </note>
          <note>
            Avslutningsvis, fru talman! En utrikespolitisk debatt är alldeles,
            alldeles underbar!
          </note>
          <note type="speaker">
            Anf. 65 VERONICA PALM (s):
          </note>
          <note>
            Fru talman! Alla människor är födda fria och lika i värde och
            rättigheter. Så inleds FN:s allmänna förklaring om mänskliga rättigheter.
            Att stärka och respektera mänskliga rättigheter är, och måste
            vara, en prioriterad uppgift både multilateralt och bilateralt
            i svensk utrikespolitik.
          </note>
          <note>
            Kampen för mänskliga rättigheter är en svensk profilfråga. Runtom
            i världen är Sveriges arbete känt och respekterat. Vi är enträgna,
            tydliga och har ingen dold agenda. Men vi har långt kvar innan
            respekt för mänskliga rättigheter är en självklarhet i världen.
            Varje dag, varje minut förnekas människor runtom i världen rättigheter
            som vi ser som självklara.
          </note>
          <note>
            Statistiken i Amnestys senaste årsbok talar sitt tydliga språk.
            Tortyr förekommer i 132 länder. Samvetsfångar, alltså personer
            som fängslats på grund av sin politiska eller religiösa åsikt,
            etniska tillhörighet, kön eller sexuella läggning, hålls i 44
            länder. Dödsstraff utdömdes i 63 länder, och fångar avrättades
            i 28 länder.
          </note>
          <note>
            Tänk att det kan vara ett brott att uttrycka en viss åsikt, att
            utöva en religion, att anordna ett möte eller att bara råka vara
            född i en annan etnisk grupp än den som är i majoritet i det land
            där man lever. Vi som lever i en demokrati får aldrig sluta att
            bry oss. Vi måste ständigt agera för de människor som lever i
            förtryck och under hot. Vår röst gör skillnad.
          </note>
          <note>
            Mänskliga rättigheter är också kvinnors rättigheter. Det låter
            självklart, men behöver tyvärr fortfarande betonas.
          </note>
          <note>
            Låt oss förflytta oss till den indiska delstaten Gujarat. För
            snart tre år sedan utbröt där ett massivt våld, och många övergrepp
            begicks. Ett exempel av många är Buildis. Hon förlorade 14 släktingar
            i våldsamheterna och blev själv utsatt för gruppvåldtäkt. I hennes
            fall hävdade polisen att det inte gick att få fram förövarna,
            trots att hon hade namngett dem. Förundersökningen lades ned.
          </note>
          <note>
            I Liberia har tusentals våldtäkter skett under de 14 år som inbördeskriget
            pågått. Ingen har ställts till svars. En gravid kvinna på flykt
            blev förra året tillfångatagen av tre regeringssoldater som våldtog
            och misshandlade henne så grovt att hon förlorade det ofödda barnet.
          </note>
          <note>
            Dessa två kvinnors berättelser är späckade av våld och blir nästan
            overkliga för oss. Det är svårt att förstå att det händer bara
            några flygtimmar härifrån. Runtomkring i världen utsätts kvinnor
            för våld, sexualiserat våld och förföljelse just för att de är
            kvinnor. Men de blir också dubbelt straffade då det inte finns
            någon stat som kan eller vill skydda dem och ge dem säkerhet och
            inte heller ställa förövarna till svars.
          </note>
          <note>
            Fru talman! Dödsstraffet strider mot den mest grundläggande av
            alla rättigheter, rätten till liv. Staten ska inte få döda för
            att visa att det är fel att döda! Dödsstraffet utgör dessutom
            den yttersta formen av tortyr. Ändå finns dödsstraffet kvar i
            nära hälften av världens länder.
          </note>
          <note>
            Irans regering har vid flera tillfällen utlovat att man ska leva
            upp till kraven i FN:s barnkonvention som förbjuder dödsstraff
            för barn. Trots det dömdes under förra året flera barn till döden,
            och minst tre avrättningar verkställdes. En 14-årig pojke i Iran
            avled den 12 november i fjol efter att ha fått 85 piskrapp. Brottet
            var att han åt på offentlig plats under ramadan.
          </note>
          <note>
            Stödet för dödsstraff i USA är det lägsta på 19 år, 64 %. Det
            har alltid varit mellan 25 och 30 % av USA:s befolkning som motsatt
            sig dödsstraff. Nu har motståndet blivit mer högljutt. Alltfler
            ifrågasätter dödsstraffssystemet. Trenden är global. Under de
            senaste 15 åren har över 35 länder avskaffat dödsstraffet, men
            det finns naturligtvis undantag. Det finns stater som återinför
            dödsstraff och som häver moratorium. Samlat är bilden dock positiv
            vad gäller dödsstraffet. Vi går åt rätt håll även om vi har långt
            kvar.
          </note>
          <note>
            Under 90-talet arbetade jag på en flyktingförläggning i södra
            Sverige. Där träffade jag många trasiga människor. En som finns
            tydligast på näthinnan är en kvinna som vi kan kalla Elina, en
            albansk trebarnsmor från Kosovo. Kort innan de lyckades fly till
            Sverige blev hon och hennes barn utsatta för tortyr. Mannen i
            familjen satt häktad, och hem till dem kom det tre poliser för
            att kräva Elina på uppgifter om hennes man. De band Elina vid
            en stol, tog av henne kläderna på underkroppen. De brände henne
            sakta med cigaretter från fotsulorna och ända upp till hennes
            kön. Hela tortyrscenen skedde inför ögonen på hennes pojkar, som
            då var fyra och sex år gamla, och en nyfödd dotter.
          </note>
          <note>
            Tortyr är ett medvetet, överlagt angrepp på en enskild människas
            psyke, kropp och värdighet. År 1984 antog FN konventionen mot
            tortyr och annan grym, omänsklig eller förnedrande behandling
            eller bestraffning, den så kallade tortyrkonventionen. Många stater
            har ratificerat konventionen, men flera har undantag som i praktiken
            gör ratificeringen meningslös. Företrädesvis är det stater där
            sharialagar är en grund för lagstiftning.
          </note>
          <note>
            Arbetet för att tortyrkonventionen ska antas i sin helhet måste
            fortgå, och från svensk sida kan vi aldrig acceptera undantag.
            Varje enskild människas skydd mot tortyr är en grundläggande mänsklig
            rättighet.
          </note>
          <note>
            Kampen för mänskliga rättigheter får aldrig tystna. Det är en
            kamp för varje enskild människas rättigheter, rätten för varje
            kvinna, man och barn och för varje människas okränkbarhet. Arbetet
            måste ske på olika nivåer och med olika aktörer, av enskilda stater,
            av FN och EU och enskilda organisationer. Inte minst förs kampen
            för värnandet av mänskliga rättigheter av alla de modiga människor
            som varje dag riskerar sin egen och sina näras trygghet och säkerhet
            i kampen för rättigheter som vi tar för självklara.
          </note>
          <note type="speaker">
            Anf. 66 TUVE SKÅNBERG (kd):
          </note>
          <note>
            Fru talman! Vi hörde alla glädjebeskedet i går om att nu äntligen
            är en ömsesidig vapenvila ingången i Mellanöstern. Den palestinska
            ledaren Mahmoud Abbas och Israels premiärminister Ariel Sharon
            accepterade vapenvilan. Det är oerhört glädjande.
          </note>
          <note>
            Jag skulle vilja ta er med till tiden strax före jul på ett besök
            som jag gjorde i Ramallah i sällskap av en fredsdelegation med
            parlamentariker från olika länder i Europa och EU-parlamentariker.
            Det var den första fredskonferensen efter Arafats död med temat
            What are the Chances for Peace?
          </note>
          <note>
            Ett fönster var öppet. Så mötte vi de ledande palestinierna.
            Där var ordföranden för den lagstiftande församlingen, talmannen
            för den palestinska myndigheten och ytterligare någon från parlamentet.
            Sedan fick vi parlamentariker med olika bakgrund och olika inställning
            i Mellanösternfrågan sitta ned och fråga de palestinska ledarna
            hur de såg på möjligheten till fred och om de stod fast vid att
            man inte kunde använda självmordsbombningar och dödande av barn
            som redskap i den kampen.
          </note>
          <note>
            Det var mycket som sades. En del var förvirrat och annat var
            väl klokare, men det som särskilt skakade om mig var när en av
            företrädarna för den palestinska myndigheten sade:
          </note>
          <note>
            Han lämnade den sista meningen oavslutad. En av kollegerna, en
            parlamentariker, gick ut för att kräkas efter detta.
          </note>
          <note>
            Hur kan man som parlamentariker i mötet med andra parlamentariker
            över huvud taget resonera så, att det kanske är befogat att ha
            ihjäl barn. De växer ju upp till soldater.
          </note>
          <note>
            Detta är krafter som Mahmoud Abbas måste hålla tillbaka, som
            kan tänka sig att använda självmordsbombning mot barn och ungdomar
            i Israel som ett redskap. Det illustrerar hur svår hans situation
            är.
          </note>
          <note>
            En annan ögonblicksbild handlar om när vi var på Knesset och
            mötte parlamentariker från alla partier från höger till vänster
            vid en lunch i det israeliska parlamentet. Vi berättade om våra
            intryck och sade:
          </note>
          <note>
            Då var det en i ett mittenparti som sade:
          </note>
          <note>
            Sammanfattningsvis har Abbas en oerhört svår uppgift. Parlamentariker,
            kolleger till oss, säger att barns liv är möjligt att ända eftersom
            de en gång kan bli vuxna krigare. Dessa krafter måste hållas tillbaka.
            Hamas är ännu mer extremt än vad den palestinska myndigheten och
            de folkvalda är.
          </note>
          <note>
            När nu USA flyttar fram positionen och sätter tryck på båda parterna
            måste också EU handla. Vi måste vara mycket mer konstruktiva i
            vårt handlande än vad vi hittills har varit. Sverige och EU har
            svansat för Arafat på ett sätt som nu har visat sig vara alldeles
            felaktigt. Det är till den nya fredsstiftande kraften i Abbas
            som vårt hopp ska stå.
          </note>
          <note type="speaker">
            Anf. 67 VERONICA PALM (s) replik:
          </note>
          <note>
            Fru talman! När man talar om palestiniernas situation i Libanon
            får man inte glömma att den som har det tjockaste torkade blodet
            på fingrarna är Ariel Sharon och de trupper som han förde befäl
            över i södra Libanon. De dödade många, och det skadade fredsprocessen.
          </note>
          <note>
            När det gäller Abbas möjligheter vill jag ställa en fråga till
            Tuve Skånberg. Min bild är att efter den senaste intifadan har
            de israeliska myndigheterna mer och mer förnedrat de palestinska
            myndigheterna och förminskat möjligheterna till fred. Det tydligaste
            exemplet var naturligtvis Yasir Arafats husarrest i Ramallah.
          </note>
          <note>
            Hur ser Tuve Skånberg på möjligheterna för Abbas att ta chansen
            att vara med och skapa fred? Vad ger det för möjligheter för de
            israeliska myndigheterna?
          </note>
          <note type="speaker">
            Anf. 68 TUVE SKÅNBERG (kd) replik:
          </note>
          <note>
            Fru talman! Jag menar att det nu verkligen finns ett öppet fönster.
            Arafat var ett problem. Veronica Palm upphöjde honom till en fredsstiftare.
            Det var han inte. Han var ett problem för freden.
          </note>
          <note>
            Nu är möjligheterna större än vad de har varit på många år, åtminstone
            under detta århundrade. Det är nödvändigt att EU investerar allt
            som går för att stödja fredsprocessen på ett sätt som inte målar
            upp israelerna som den stora boven.
          </note>
          <note type="speaker">
            Anf. 69 VERONICA PALM (s) replik:
          </note>
          <note>
            Fru talman! Det har varit oproportionerliga vedergällningar från
            de israeliska myndigheterna efter den senaste intifadan. Det visar
            alla dokumentationer. För varje israel som har dödats har det
            dödats tre palestinier. Jag säger inte att något liv är mindre
            värt, men det är ett faktum.
          </note>
          <note>
            Det är inte längre svårt att rekrytera självmordsbombare. Förnedringen
            har gått så långt. Det är klart att EU:s insatser måste fokuseras
            på fredssträvanden, på att 1967 års gränser ska respekteras, på
            ett tillbakadragande från Gaza och Västbanken samt på en lösning
            för östra Jerusalem.
          </note>
          <note>
            Det är bara med 1967 års fredsavtal som grund som man kan fortsätta
            att arbeta. Bollen ligger hos den israeliska staten när det gäller
            att uppfylla det.
          </note>
          <note type="speaker">
            Anf. 70 KALLE LARSSON (v):
          </note>
          <note>
            Fru talman! Nu är det inte ockupation längre. Så sade Laila Freivalds
            för några timmar sedan i den här kammaren syftande på situationen
            i Irak. Det är enligt min uppfattning ett fullkomligt häpnadsväckande
            påstående.
          </note>
          <note>
            Efter ett krig i strid med folkrätten befinner sig tiotusentals
            soldater ledda av USA-alliansen på irakiskt territorium, och utrikesministern
            vill inte beteckna det som en ockupation. Vad är det då? Ett befrielsekrig,
            kanske? Ärligt talat säger det en hel del om svängningarna och
            vingligheten i den socialdemokratiska utrikespolitiken.
          </note>
          <note>
            Fru talman! I den deklaration som har lästs upp här i kammaren
            sade Laila Freivalds också en hel del annat som är värt att kommentera.
            Det var kanske ett rekordförsök i bockande för George W. Bush
            som vi fick höra det var i alla fall så det lät.
          </note>
          <note>
            Regeringens utrikespolitik har förvandlats från att tidigare
            ha varit relativt radikal och självständig till att bli alltmer
            underdånig gentemot den enda supermakten USA. Inte med ett ord
            berörde Laila Freivalds det krig i Irak som USA med allierade
            startade i strid med folkrätten och en stor folkopinion i hela
            världen.
          </note>
          <note>
            När regeringen hyllar tillkomsten av den internationella brottmålsdomstolen
            avstår utrikesministern från att kritisera USA som gör allt för
            att sabotera domstolens verksamhet och arbete.
          </note>
          <note>
            Med Miljöpartiets stöd har regeringen fortsatt att medverka till
            EU:s militarisering, och kravet på att svensk trupp endast ska
            få användas internationellt efter beslut i FN:s säkerhetsråd förbigås
            med tystnad.
          </note>
          <note>
            Att en perifer figur som Tuve Skånberg tar den israeliska regimen
            i fullständigt och villkorslöst försvar är kanske inte så konstigt.
            Men när det gäller den israeliska ockupationen av palestinska
            områden väljer också utrikesministern ockupationsmaktens egna
            ord och delvis också deras förhållningssätt. Denna apartheidmur
            som byggts långt inne på palestinskt område kallas av Freivalds
            för separationsbarriären. Det är väl knappast för att spara tid
            som man använder det uttrycket. Mur hade varit mer lämpligt och
            hade dessutom tagit kortare tid att säga.
          </note>
          <note>
            Sverige vägrar Mordechai Vanunu asyl i vårt land, trots att han
            länge fängslats och förföljts för att han avslöjat sanningen om
            Israels kärnvapenbyggen. Det borde i stället vara självklart att
            välkomna Vanunu till Sverige och vilket många av oss har föreslagit
            ge honom Nobels fredspris.
          </note>
          <note>
            Värst av allt är nog ändå den starka värdegemenskap med USA som
            regeringen framhåller i deklarationen. Freivalds påstår att Sverige
            och EU har samma syn på demokrati och frihet som USA. Det måste
            vara en nyhet för alla dem som drabbats av USA:s otillbörliga
            inblandning i sina egna inre angelägenheter i den politiska utvecklingen
            i andra delar av världen. USA har bedrivit underrättelseverksamhet,
            använt ekonomiska sanktioner, stött militärkupper och invaderat
            länder militärt för att stärka sina egna ekonomiska intressen,
            befästa sin egen politiska makt.
          </note>
          <note>
            I internationell politik står USA:s regering i dag för motsatsen
            till demokrati och frihet. USA uppträder arrogant mot världssamfundet
            och struntar i internationell lag. Man tar sig rätten att agera
            världspolis och struntar dessutom i mycket av den internationella
            lagstiftning som man har undertecknat och därmed förbundit sig
            att följa. Om detta borde en svensk regering berätta. Mot detta
            borde en svensk regering självklart protestera, men inte mycket
            hörs.
          </note>
          <note>
            Fru talman! Det är förstås inte lätt att ta upp varje konflikt
            eller problem när talartiden är begränsad. Men nog hade det varit
            på sin plats att nämna det västsahariska folkets rätt till självbestämmande
            eller behovet av stöd, bistånd och uppmärksamhet i Polisario och
            den demokratiska utvecklingen i Västsahara i utrikesdeklarationen.
          </note>
          <note>
            Marockos ständiga undanflykter och ibland öppna vägran att följa
            det internationella samfundets återkommande uppmaningar är beklämmande
            och borde ha varit värt att nämna och kritisera av den svenska
            regeringen. Det handlar trots allt om ett systematiskt förtryck,
            om upprepade brott mot de mänskliga rättigheterna, om flyktingar
            som förvägras sina grundläggande rättigheter, om ett helt folk
            som berövats rätten att tro på framtiden.
          </note>
          <note>
            Fru talman! I en annan del av världens mest utplundrade världsdel
            dog 3,5 miljoner människor kanske det högsta talet i något krig
            sedan andra världskriget i en strid i ett omfattande krig, uppmärksammat
            av få. Officiellt tog kriget slut 2002, men oroligheterna är i
            praktiken långt ifrån över i Kongo. I krigets spår har nu multinationella
            företag med skoningslösa metoder inlett plundringen av Kongos
            naturtillgångar. Sverige har tidigare gjort en del insatser för
            att minska de akuta problemen med kriget, men det räcker inte.
            Sverige måste i FN agera för att plundringen av naturtillgångar
            upphör och inte vända ryggen till.
          </note>
          <note>
            Fru talman! För en vecka sedan genomfördes en militärkupp som
            också den passerar oberörd i den utrikespolitiska deklarationen.
            I ett av världens fattigaste länder, där 11 000 människor dödats
            i ett blodigt inbördeskrig mellan kungaregimen och en maoistisk
            gerilla som båda av människorättsorganisationer anklagats för
            omfattande brott mot mänskliga rättigheter, tog kungen ensam makten
            i sina händer. Undantagstillstånd, uppemot tusen ledande politiker
            och fackliga aktivister fängslade eller satta i husarrest, över
            tusen journalister sparkade för illojalitet mot den nye diktatorn
            och en fullständig avstängdhet mot omvärlden är ännu så länge
            resultatet av den militära statskuppen.
          </note>
          <note>
            Nu behövs ett omfattande stöd till demokratirörelsen i Nepal
            och ett enstämmigt fördömande av kungens militärkupp. Vi hoppas
            att någon från det socialdemokratiska partiet är beredd att ge
            stöd på den punkten. I utrikesministerns skriftliga svar till
            mig, som jag i dag erhöll, omnämns visserligen EU sex gånger på
            13 rader, men det står ingenting om vad Sverige är berett att
            göra.
          </note>
          <note>
            Fru talman! Låt mig avsluta med att kommentera ytterligare en
            av provokationerna i den utrikespolitiska deklarationen. Det anges
            att Sverige inom EU verkar för en ambitiös flyktingpolitik. Ingenting
            kunde faktiskt vara mer felaktigt. Sverige har gång på gång lagt
            sig platt och låtit andra länder sätta dagordningen för EU:s flyktingpolitik.
            Man kan tala väl i denna kammare om internationella konventioner,
            till exempel konventionen mot tortyr. Men man ska samtidigt vara
            medveten om att Sverige innehar världsrekordet i antalet fällningar
            för brott mot just denna tortyrkonvention. Det är resultatet av
            den socialdemokratiska flyktingpolitiken.
          </note>
          <note>
            Det vi nu ser är att mursten fogas till mursten i bygget av Fästning
            Europa, och en och annan svensk minister tycks också stå där i
            ledet beredd att hugga in med mursleven.
          </note>
          <note>
            När man talar så väl om kvinnors mänskliga rättigheter ska man
            också vara medveten om att den kvinna som kom från Bangladesh
            till Sverige, våldtagen av polismän i sitt hemland, skickades
            tillbaka till Bangladesh med rådet att hon skulle söka polishjälp,
            för det var ju olagligt i Bangladesh att utsätta någon för våldtäkt.
          </note>
          <note type="speaker">
            Anf. 71 HOLGER GUSTAFSSON (kd) replik:
          </note>
          <note>
            Fru talman! Jag önskar fråga Kalle Larsson: Finns det något glädjande
            i att händelseutvecklingen i Irak har lett fram till ett val där
            det irakiska folket har fått välja sina ledare efter 50 år, alltså
            i ett flerpartival?
          </note>
          <note type="speaker">
            Anf. 72 KALLE LARSSON (v) replik:
          </note>
          <note>
            Fru talman! Svaret på frågan är ja.
          </note>
          <note type="speaker">
            Anf. 73 KENNETH G FORSLUND (s) replik:
          </note>
          <note>
            Fru talman! Kalle Larsson talar mycket om utrikesdeklarationen,
            och man kan väl sammanfatta hans betygssättning av den som att
            den är en samling provokationer och ryggkrökning för USA.
          </note>
          <note>
            Han efterlyser den radikala socialdemokratiska utrikespolitiken.
            Jag ser mönstret i det här. Det har ju varit Vänsterpartiets strategi
            under lång tid att försöka framställa sig som något slags bättre
            socialdemokrater samtidigt som man säger sig vara någonting annat
            också.
          </note>
          <note>
            Sverige och USA delar mål. Urban Ahlin, som är utrikesutskottets
            ordförande, pekade på det tidigare i debatten. Men han pekade
            också på att vi många gånger är djupt oeniga om medlen. Jag är
            ganska intresserad av vilken vision, vilka mål det är som Kalle
            Larsson står för. Därifrån där jag står ser jag den röda stjärnan
            på Kalle Larssons kavajslag, och det kanske inte är den mest internationellt
            gångbara symbolen för fred, frihet och demokrati.
          </note>
          <note type="speaker">
            Anf. 74 KALLE LARSSON (v) replik:
          </note>
          <note>
            Fru talman! Där har nog Kenneth G Forslund alldeles fel. Den
            röda stjärnan har när jag besökt partikamrater i Indien, de miljontals
            människor som har sökt sig till Vänsterpartiet, kommunistpartierna
            där, setts som en symbol för befrielse. Det gör man till exempel
            i Kerala där man bygger nya former för demokrati, deltagande demokrati,
            och jag förstår att begreppet är nytt. Det gör man till exempel
            i Latinamerika där många av dem som har kämpat mot militärdiktaturer
            har gjort det med samma politiska symboler. Jag följer nu den
            tradition av kämpande människor som runtom i hela världen, också
            i vårt land, har bidragit till utvecklingen av demokratin.
          </note>
          <note>
            Nej, även om betygssättningen som Kenneth G Forslund gav uttryck
            för var ganska riktig, nöjer jag mig inte med att själv bli en
            bättre socialdemokrat, för det tror jag i längden leder till en
            alldeles konstig riktning. Jag är nöjd om Kenneth G Forslund och
            den svenska regeringen försöker vara socialdemokrater.
          </note>
          <note type="speaker">
            Anf. 75 KENNETH G FORSLUND (s) replik:
          </note>
          <note>
            Fru talman! Men, Kalle Larsson, den röda stjärnan är väl knappast
            vad man associerar med fred, frihet och demokrati om man besöker
            Ukraina, Vitryssland eller något annat land som finns i vår östra
            närhet exempelvis. Jag vet inte om Kalle Larsson anser sig ha
            några partikamrater i de trakterna nuförtiden eller haft det någon
            annan gång i tiden, för den delen. Men fortfarande är jag intresserad
            av vad Kalle Larsson egentligen har för vision. Har han en annan
            vision än den vision som uttrycks i svensk utrikespolitik om att
            demokrati och frihet faktiskt är grundläggande?
          </note>
          <note type="speaker">
            Anf. 76 KALLE LARSSON (v) replik:
          </note>
          <note>
            Fru talman! Min vision om en svensk utrikespolitik handlar om
            att frihet och demokrati är grundläggande, men inte bara som allmänna
            floskler som man sätter först i meningen för att därefter legitimera
            övergrepp och förtryck i olika delar av världen.
          </note>
          <note>
            Nej, jag ser nyanserna. Jag ser skillnaderna. Jag är fullt medveten
            om att en borgerlig utrikespolitik skulle vara etter värre. Men
            jag efterlyser ändå bland socialdemokraterna lite mer av den känsla
            som tidigare har präglat svensk socialdemokrati. Varför var vi
            tvungna att dra er ut på torgen och gatorna när det var motståndsmarscher
            mot USA:s krig i Irak? Varför var ni inte först på plats tillsammans
            med oss? Varför var vi tvungna att tala om för er att det var
            ett brott mot folkrätten att USA attackerade Afghanistan? Varför
            är det vi som så många gånger de senaste åren har varit tvungna
            att tala om för er vad ert eget parti tidigare har stått för?
          </note>
          <note type="speaker">
            Anf. 77 TOBIAS KRANTZ (fp) replik:
          </note>
          <note>
            Fru talman! Jag tänkte ställa en mycket enkel fråga till Kalle
            Larsson. Är Kuba en diktatur?
          </note>
          <note type="speaker">
            Anf. 78 KALLE LARSSON (v) replik:
          </note>
          <note>
            Fru talman! Kuba är ingen demokrati. Är Kuba en diktatur? En
            diktatur kännetecknas av flera olika saker. Det är enpartisystem
            som på Kuba. Det är inskränkningar i de demokratiska fri- och
            rättigheterna som på Kuba. En diktatur kännetecknas väldigt sällan
            av att en stor del av befolkningen trots detta stöder den sittande
            regimen och regeringen, men det sker trots allt på Kuba. En diktatur
            kännetecknas väldigt sällan av att man gör sociala, ekonomiska
            framsteg och visar att utbildningsnivån kan överträffa den i grannländer
            runtomkring. En diktatur kännetecknas mycket sällan av att man
            ligger så långt framme i den sociala utvecklingen som Kuba gör
            i dag.
          </note>
          <note type="speaker">
            Anf. 79 TOBIAS KRANTZ (fp) replik:
          </note>
          <note>
            Fru talman! Jag ställde en mycket enkel fråga: Om Kuba var en
            diktatur. Jag fick inget klart och entydigt svar. I stället fick
            jag en massa andra resonemang och haranger kring Kubas utveckling.
            Jag skulle vilja ha ett rakt svar från Kalle Larsson. Det är inte
            för mycket begärt att av Kalle Larsson få ett klart och entydigt
            svar på hur Kalle Larsson ser på utvecklingen på Kuba. Det är
            ju så att det inte tillåts fria val på Kuba. Det tillåts inte
            att ifrågasätta statschefens ställning. En mängd olika saker som
            vi tycker är självklara i en demokrati tillåts inte.
          </note>
          <note>
            Så jag skulle vilja ställa frågan till Kalle Larsson, för den
            här frågan är viktig. Den är viktig också i bedömningen av Vänsterpartiets
            demokratiska trovärdighet generellt sett. Så jag upprepar frågan,
            Kalle Larsson. Kan jag få ett enkelt och tydligt svar: Är Kuba
            en diktatur?
          </note>
          <note type="speaker">
            Anf. 80 KALLE LARSSON (v) replik:
          </note>
          <note>
            Fru talman! Tänk om verkligheten var så enkel som Tobias Krantz
            vill. Då kan man enkelt i en liten ruta säga: demokrati diktatur.
            Jag undrar var Colombia hade hamnat på en sådan lista, vilket
            kryss det hade blivit. Visserligen finns det flerpartisystem.
            Visserligen får man rösta. På det viset hade kanske Tobias Krantz
            ändå kryssat för demokrati. Men de inskränkningar som görs i fråga
            om de mänskliga rättigheterna och yttrandefriheten, de försvinnanden
            av politiskt aktiva människor som sker där, är ju mer kännetecknande
            för en diktatur. Så var hade krysset egentligen hamnat?
          </note>
          <note>
            Nej, Kuba är ingen demokrati. Det svaret har jag givit. Jag tänker
            efter det korta anförande som jag nu har tid för gå ned och överräcka
            Vänsterpartiets uttalande om Kuba, som vår partistyrelse har antagit,
            till Tobias Krantz. Då kan han fördjupa sig i Vänsterpartiets
            demokratisyn och i synen på både de framsteg som har kommit till
            på Kuba och de inskränkningar som vi kraftfullt kritiserar och
            fördömer.
          </note>
          <note type="speaker">
            Anf. 81 ANA MARIA NARTI (fp):
          </note>
          <note>
            Fru talman! Detta är slutet på den utrikespolitiska debatten.
            Såsom det brukar vara har blod, tortyr, övergrepp, våld och hemska
            konflikter fyllt en stor del av debatten. Men jag vill berätta
            en annan historia. Jag vill berätta en historia om hur blod, orättvisor
            och konflikt vänds till fredlig samvaro.
          </note>
          <note>
            En dag våren 1990 såg jag på tv hur rumäner och ungrare slogs
            i Tîrgu-Mureş. Varje slag med knytnäven eller med en påk eller
            med en yxa kändes som om det var i min kropp. Det var på gränsen
            till en långvarig konflikt som kunde ha blivit lika tragisk och
            lika förödande som kriget i Jugoslavien. Det var före detta kommunister
            som hade satt i gång blodbadet med högerextremistiska förtecken
            för att skapa kaos och förvirring och för att kunna behålla makten.
            15 år har gått. Ungern är redan medlem i EU. Rumänien är på väg
            in i EU. Den extremnationalistiska provokationen är lyckligtvis
            ett minne.
          </note>
          <note>
            Detta har hänt för att folk vände sig till EU, för att folk ville
            vara med i den europeiska unionen och för att folk fick hjälp
            från Europeiska unionen. Därför har de här hemska krafterna kunnat
            hållas på plats. Det är säkert så att liknande historier kan berättas
            från till exempel var och en av de baltiska republikerna. EU har
            varit hoppet, och EU har skapat fred. Det är inte retorik och
            tomma ord för oss som kommer från den plågade delen av kontinenten.
          </note>
          <note>
            En annan dag, också 1990, på hösten, satt jag och lyssnade på
            radion. Då hörde jag jublet, glädjen, över att barnkonventionen
            skulle skrivas under i New York. Men jag var inte glad, för jag
            visste att de hemska barnhem som den kommunistiska diktaturen
            hade lämnat efter sig fortfarande var lika hemska. Jag hade sett
            fotografierna och lyssnat på berättelserna som mina vänner från
            Individuell människohjälp hade kommit med. De var på väg att bilda
            en liten oas av hjälp för de här barnen. Jag tyckte att man inte
            skulle låta presidenten från Rumänien åka till New York och skriva
            under konventionen, för brott mot barn begicks i tusentals fall
            mycket grova brott i Rumänien. Då hade han inte rätt att skriva
            under.
          </note>
          <note>
            Två veckor senare hade filmen visats på TV. Då plötsligt hade
            bilden av Rumänien förändrats, och kritiken kom fram. Men den
            faktor som bäst hjälpte till när det gällde hjälpen till de här
            barnen kom också från Europeiska unionen.
          </note>
          <note>
            Så fort Rumänien började närma sig unionen ställdes det ett mycket
            hårt krav: Förbättra barnens situation i hela landet och framför
            allt i de institutioner som fortfarande är beroende av staten!
          </note>
          <note>
            Om folk försöker säga till mig, vilket jag har hört massor av
            gånger, att EU är de rikas union och kapitalisternas stora konspiration
            mot folket svarar jag: Varför har EU intresserat sig för de övergivna
            och handikappade barnen i mitt hemland? Varför har EU systematiskt
            arbetat för den mest försvarslösa och den mest hjälplösa gruppen
            i landet?
          </note>
          <note>
            Jag ska ta upp ett annat vittnesmål. 1995 kom Sverige in i EU.
            Jag måste bekänna mina synder jag hade jobbat för det. Och jag
            är faktiskt väldigt glad för det. Jag var glad då, men jag blev
            ännu gladare lite senare när vi i den lilla grupp utländska akademiker
            som jobbar för att få en bättre position i vårt nya land upptäckte
            att vi via EU äntligen kunde lägga fram egna förslag till egna
            verksamheter. Det fanns en speciell arena för detta. Vi kunde
            samarbeta med turkarna i Tyskland och med tunisierna i Frankrike,
            och vi kunde förverkliga drömmar som vi aldrig någon gång hade
            fått gehör för i Sverige. Om nu Europeiska unionen är dessa hemska
            kapitalistiska människoförtryckares sammansvärjning, varför fick
            vi då så många möjligheter via EU? Varför står det i EU:s dokument
            om hur den verksamhet som bygger på samarbete mellan länderna
            ska utvecklas? Varför står ordet empowerment , egenmakt, där?
          </note>
          <note>
            Varför kommer jag upp i talarstolen som den sista talaren i dag?
            Jag gör det för att tala om min kärlek till Europeiska unionen
            och för att tala om Europeiska unionen som en arena för dessa
            grupper, för invandrare, för arbetslösa och för bortglömda barn.
          </note>
          <note>
            Jag kan inte förstå varför attityden gentemot EU är så negativ
            i Sverige. Men jag vet att det finns människor som är oerhört
            populära i Sverige och som arbetar med en mycket djup tro och
            en djup lojalitet gentemot Europeiska unionen. Vi har ett mycket
            strålande exempel i vårt parti, och det är Cecilia Malmström.
            Hon fick ett strålande resultat för sin kampanj nu i somras. Och
            det visar att det går att lyfta fram EU:s positiva egenskaper
            i den politiska dialogen i Sverige. Och jag tycker att väldigt
            många av oss har en plikt att göra just detta i dag.
          </note>
          <note>
            Den utrikespolitiska debatten var härmed avslutad.
          </note>
          <note>
            2 § Justering av protokoll
          </note>
          <note>
            Justerades protokollet för den 3 februari.
          </note>
          <note>
            3 § Anmälan om kompletteringsval till vissa utskott
          </note>
          <note>
            Andre vice talmannen meddelade att Socialdemokraternas riksdagsgrupp
            anmält
          </note>
          <note>
            Yoomi Renström som suppleant i konstitutionsutskottet och i kulturutskottet
            under Kenth Högströms sjukledighet och
          </note>
          <note>
            Conny Fogelström som suppleant i trafikutskottet under Carina
            Mobergs föräldraledighet.
          </note>
          <note>
            Andre vice talmannen förklarade vald under tiden den 14 februari31
            mars till
          </note>
          <note>
            suppleant i konstitutionsutskottet
          </note>
          <note>
            suppleant i kulturutskottet
          </note>
          <note>
            Andre vice talmannen förklarade vald under tiden den 24 februari24
            mars till
          </note>
          <note>
            suppleant i trafikutskottet
          </note>
          <note>
            4 § Anmälan om fördröjda svar på interpellationer
          </note>
          <note>
            Till riksdagen hade inkommit följande skrivelser:
          </note>
          <note>
            Interpellation 2004/05:337
          </note>
          <note>
            Interpellation 2004/05:337 av Torsten Lindström om tillsättning
            av ledamöter i lärosätenas styrelser
          </note>
          <note>
            Interpellationen kommer att besvaras torsdagen den 17 februari
            2005.
          </note>
          <note>
            Skälet till dröjsmålet är utlandsresa.
          </note>
          <note>
            Leif Pagrotsky
          </note>
          <note>
            Interpellation 2004/05:338
          </note>
          <note>
            Interpellation 2004/05:338 av Annika Qarlsson (c) om företagsklimatet
            i bland annat Dalsland
          </note>
          <note>
            Interpellationen kommer att besvaras den 18 februari 2005.
          </note>
          <note>
            Skälet till dröjsmålet är bland annat tjänsteresor.
          </note>
          <note>
            Dag Ekman
          </note>
          <note>
            Interpellation 2004/05:341
          </note>
          <note>
            Interpellation 2004/05:341 av Jan-Evert Rådhström (m) om fusk
            inom bidragssystemen
          </note>
          <note>
            Interpellationen kommer att besvaras tisdagen den 15 februari
            2005.
          </note>
          <note>
            Skälet till dröjsmålet är nytillkommet engagemang.
          </note>
          <note>
            Erna Zelmin
          </note>
          <note>
            Interpellation 2004/05:342
          </note>
          <note>
            Interpellation 2004/05:342 av Lena Adelsohn Liljeroth om regeringens
            planer att flytta Riksantikvarieämbetet till Gotland
          </note>
          <note>
            Interpellationen kommer att besvaras torsdagen den 17 februari
            2005.
          </note>
          <note>
            Skälet till dröjsmålet är utlandsresa.
          </note>
          <note>
            Leif Pagrotsky
          </note>
          <note>
            Interpellation 2004/05:358
          </note>
          <note>
            Interpellation 2004/05:358 av Torsten Lindström (kd) om skydd
            mot diskriminering vid föräldraledighet
          </note>
          <note>
            Interpellationen kommer att besvaras den 1 mars 2005.
          </note>
          <note>
            Skälet till dröjsmålet är tjänsteresa.
          </note>
          <note>
            Dag Ekman
          </note>
          <note>
            5 § Anmälan om inkommen faktapromemoria om förslag från Europeiska
            kommissionen
          </note>
          <note>
            Andre vice talmannen anmälde att följande faktapromemoria om
            förslag från Europeiska kommissionen inkommit och överlämnats
            till utskott:
          </note>
          <note>
            KOM(2004)599
          </note>
          <note>
            6 § Hänvisning av ärenden till utskott
          </note>
          <note>
            Föredrogs och hänvisades
          </note>
          <note>
            7 § Offentlighet och sekretess samt integritetsfrågor
          </note>
          <note>
            Föredrogs
          </note>
          <note type="speaker">
            Anf. 82 INGVAR SVENSSON (kd):
          </note>
          <note>
            Fru talman! I betänkandet om offentlighet, sekretess och integritet
            finns bara en reservation, nämligen Kristdemokraternas. Jag ber
            att få yrka bifall till den. Reservationen handlar om behovet
            av analys av och utredning om ett DNA-register för hela befolkningen.
            Frågan är så pass intressant att vi tycker att man borde göra
            denna analys.
          </note>
          <note>
            Det betyder inte att området i sig är problemfritt, och det är
            möjligt att man vid en sådan avvägning kommer fram till att det
            inte är nödvändigt eller möjligen till motsatt ståndpunkt.
          </note>
          <note>
            Det är i och för sig intressant att notera att mycket av debatten
            bygger på missförstånd om vad ett sådant DNA-register innebär.
            Det är ingen biobank som innehåller prover av genetiskt material,
            liknande det som PKU-biobanken är. Det är också intressant att
            notera att någon väldigt ifrågasättande debatt om PKU-biobanken
            med dess genetiska resurser inte förekommit. Däremot har man nu
            och då, till exempel nyligen, haft en diskussion om de regler
            som kringgärdar biobanken.
          </note>
          <note>
            Den del som lagras i ett DNA-register är det som kallas skräp-DNA
            och som finns inbakat mellan våra gener, eftersom vi där hittar
            de största skillnaderna mellan människor. Då har man alltså upptäckt
            att detta går att använda för identifiering.
          </note>
          <note>
            Då information om våra gener inte lagras, lagras heller ingen
            information om vilka genetiska egenskaper vi har. Vad det handlar
            om är en motsvarighet till ett fingeravtrycksregister. Egentligen
            skulle man kunna kalla detta för ett slags streckkod för identifiering.
          </note>
          <note>
            Fingeravtrycksregister är ju inte offentliga. Men i många länder
            använder man fingeravtryck som identifiering vid röstande i allmänna
            val. I framtiden kommer våra pass att innehålla fingeravtryck.
          </note>
          <note>
            Är förekomsten av fingeravtryck i slutna register en kränkning
            av integriteten? Ja, det kan man fråga sig och fundera över. Den
            diskussionen bör också appliceras i fråga om ett motsvarande DNA-register.
          </note>
          <note>
            Att underhålla ett register med 9 miljoner DNA-profiler torde
            kosta i storleksordningen 60 miljoner kronor per år. Detta kan
            man jämföra med det engelska registret med omkring 2 ½ miljoner
            DNA-profiler som kostar 17 miljoner kronor per år.
          </note>
          <note>
            Mot den kostnaden ska vägas situationen att så få brott klaras
            upp i Sverige. År 2003 anmäldes enligt Brottsförebyggande rådet
            ca 1,25 miljoner brott i Sverige. Samma år klarades ca 361 000
            brott upp. Det inkluderar även de avskrivna brotten, det vill
            säga sådana som man avskrev direkt eller efter att man efter någon
            förundersökning inte gick vidare med.
          </note>
          <note>
            Antalet uppklarade brott där en gärningsman kunde bindas vid
            brottet var ca 191 000. Det betyder att andelen brott som blev
            personuppklarade var ca 15 %. Vid vissa typer av vardagsbrott,
            såsom bostadsinbrott, var andelen personuppklarade brott endast
            5 %. Vid våldtäkt var den 12 %, och vid mord, dråp och misshandel
            med dödlig utgång var den 33 %. Det är den bilden man ska ställa
            i relation till ett register vid en kommande analys.
          </note>
          <note>
            Fru talman! Det finns alltså klara skäl till att analysera behovet
            av ett generellt DNA-register. Man kan också säga att om alla
            registreras är det varken kränkande eller diskriminerande. Nu
            finns det de som hävdar att ett sådant register innebär ett förstatligande
            av den privata identiteten. Man skulle kunna ställa frågan: Vad
            ska man då säga om personnummer och fingeravtryck i passen?
          </note>
          <note>
            Men integritetsfrågorna är viktiga i sammanhanget. Skulle man
            komma fram till att det finns ett behov av ett sådant register
            måste det klart kringgärdas av tydliga åtkomstregler. Finns det
            missbruksrisker? kan man fråga sig. Ja, i all mänsklig verklighet
            finns det missbruksmöjligheter. Har PKU-biobanken missbrukats
            trots att den innehåller all genetisk information från de flesta
            som fötts efter den 1 januari 1975? Det är en bra fråga. Man ska
            veta att ett DNA-register inte kan användas för genetisk information
            utöver identifieringen.
          </note>
          <note>
            Fru talman! Jag ska sluta med att citera Madeleine Leijonhufvud
            och Björn Eriksson i Dagens Nyheter:
          </note>
          <note>
            Brott kan klaras upp. Detta är en central samhällsuppgift. Begränsade
            polisresurser kan räcka till mer. Kostnader kan skäras ner. Mänskligt
            lidande kan besparas. Men brottslighet kommer också att motverkas.
            Inget är så effektivt för att förhindra brott som en hög upptäcksrisk.
            Den som vet att hans DNA finns registrerade kommer rimligen att
            tänka sig för innan han begår ett brott som lämnar ett ovedersägligt
            bevis att det var han som gjorde det.
          </note>
          <note>
            Ett heltäckande DNA-register skulle vara ett utomordentligt effektivt
            vapen mot våldtäkt och andra sexualbrott. Kvinnor och barn behöver
            det skyddet. Detsamma gäller den tröstlösa raden av seriebrott
            inbrott, smårån, etcetera som framför allt begås för att finansiera
            narkotikakonsumtion.
          </note>
          <note>
            Det tål att fundera på i en kommande analys av ett heltäckande
            DNA-register.
          </note>
          <note type="speaker">
            Anf. 83 BARBRO HIETALA NORDLUND (s):
          </note>
          <note>
            Herr talman! I betänkandet redovisar konstitutionsutskottet att
            det just nu sker väldigt mycket inom det här området gällande
            dessa frågeställningar. Det är utredningsarbete på gång. Det kan
            vara intressant för kammaren att få veta att Integritetsskyddskommittén
            i dag har sammanträtt för andra gången. Jag nämner det därför
            att det är just den här kammaren som så ivrigt har hejat på utredningens
            tillsättande. Den är nu i fullt arbete.
          </note>
          <note>
            Flera av motionsyrkandena avstyrks med hänvisning till att Offentlighets-
            och sekretesskommitténs förslag till ny sekretesslag just nu bereds
            i Regeringskansliet. I vårt betänkande kan man utläsa att Oseks
            förslag är i linje med flera av de motionsyrkanden som vi behandlar.
            Det gäller till exempel upphävande av nuvarande sekretessregler
            mellan myndigheter för att öka möjligheterna till samkörning för
            att avslöja missbruk av bidragssystem.
          </note>
          <note>
            Det är också ett genombrott när det gäller en öppning av sekretesslagens
            tillämpning inom hälso- och sjukvården och socialtjänsten för
            att kunna lämna uppgifter till polis och åklagare även vid misstankar
            om försök till brott. I det förslag till ny sekretesslag som är
            under beredning behandlas också frågan om möjligheterna för sjukvårdspersonal
            att anmäla misstankar om brott vid könsstympning.
          </note>
          <note>
            Utskottet är, som vi också hörde Ingvar Svensson säga, enigt
            i sina ställningstaganden när vi på punkt efter punkt hänvisar
            till det arbete som pågår med de här frågorna. Det gäller förutom
            på en punkt. Där är vi kanske egentligen också överens, även om
            Kristdemokraterna ger uttryck för i sin reservation och också
            i sin motion att man vill initiera en utredning om ett allmänt
            DNA-register.
          </note>
          <note>
            Utskottet säger ingenting på den punkten i sak annat än att det
            för närvarande inte finns någon anledning att initiera eller att
            göra ett tillkännagivande om behovet av en utredning. Kristdemokraterna
            ligger kanske steget före här när de pekar på de många frågeställningar
            som man behöver få analyserade innan man kan ta ställning till
            ett generellt DNA-register.
          </note>
          <note>
            Jag tycker att Kristdemokraternas motion är klok. Den tar också
            upp många av de problematiseringar som finns om detta. Samtidigt
            pekar man i motionen också på möjligheterna med ett sådant framtida
            register. Men möjligen ligger de i tid lite före frågan. Vi menar
            att den inte är aktuell för närvarande.
          </note>
          <note>
            Ett beslut i frågan om att i framtiden registrera alla svenska
            medborgare måste föregås av noggranna utvärderingar, säger Kristdemokraterna.
            Det tror jag att vi kan vara väldigt överens om i den här kammaren.
            Det råder ingen åsiktsskillnad där.
          </note>
          <note>
            De båda särskilda yttranden som finns i betänkandet tar också
            upp det viktiga i att det finns klara avgränsningar för användningsområdet
            för ett generellt register.
          </note>
          <note>
            Frågan om DNA-teknikens möjligheter att stärka rättssäkerheten
            i brottsbekämpande verksamhet bereds just nu i Regeringskansliet.
            Vad jag har inhämtat är man på väg med ett förslag om att utvidga
            möjligheterna i polisdatalagen till DNA-registrering. Det innebär
            att DNA-prov ska kunna tas och registreras på personer som är
            misstänkta för brott som kan ge fängelse. Det förslaget ska vi
            inte debattera i dag. Det får vi i sinom tid ta ställning till.
          </note>
          <note>
            Det kommer inget förslag om ett allmänt DNA-register för hela
            befolkningen, även om den debatten har förekommit i samhället.
            I en radiointervju för några dagar sedan hörde jag justitieministern
            säga att det inte är aktuellt. Han hänvisade just till de farhågor
            som finns om många integritetsaspekter.
          </note>
          <note>
            Konstitutionsutskottet säger att vi inte är beredda att tillstyrka
            eller förorda en utredning just nu. Frågan är inte aktuell på
            det sättet. Men om och när ett sådant register blir aktuellt,
            Ingvar Svensson, måste frågan utredas, analyseras och tydligt
            lagregleras. Användnings- och tillämpningsområdet ska avgränsas,
            och säkerhets- och integritetsaspekterna ska vaktas. Det råder
            nog enighet om det.
          </note>
          <note>
            Herr talman! När det gäller frågor och bestämmelser på området
            offentlighet, sekretess och integritet rör det sig alltid om många
            motstående intressen som måste vägas mot varandra. Insyns- och
            öppenhetsintresset måste vägas mot skydds- och sekretessintresset.
            Det är en grannlaga uppgift.
          </note>
          <note>
            Herr talman! Jag yrkar bifall till utskottets förslag i betänkandet,
            och jag yrkar också avslag på reservationen.
          </note>
          <note type="speaker">
            Anf. 84 HENRIK S JÄRREL (m):
          </note>
          <note>
            Herr talman! I det KU-betänkande som vi nu debatterar berörs
            bland annat frågan om inrättandet av ett centralt DNA-register
            över personer bosatta i vårt land och faran med att ett sådant
            skulle kunna missbrukas och användas också för andra ändamål och
            syften än blott och bart att klara ut begångna brott och övergrepp
            mot andra. Vi moderater motsätter oss att ett sådant kontrollsamhälle
            kommer till stånd. Det skulle allvarligt inkräkta på den enskildes
            rätt till integritet.
          </note>
          <note>
            De förslag som föreligger tar nu sikte på att utöka möjligheterna
            att registrera sådana uppgifter som enligt polisdatalagen får
            föras i DNA-register över personer som är misstänkta för eller
            har dömts för brott på vilket fängelse kan följa eller för förberedelse
            av brott som är straffbelagt.
          </note>
          <note>
            Vi delar uppfattningen att det är angeläget att förbättra möjligheterna
            för säkrare brottsutredningar också på detta sätt. Vi utgår dock
            från att regeringen vid den fortsatta beredningen av hanteringen
            av DNA-registrering och andra biobanker utöver detta PKU-banken
            till exempel noga beaktar den rätt till individens integritet
            som här också gör sig starkt påmind.
          </note>
          <note>
            Det finns också några angelägna motioner i betänkandet om att
            det ska vara möjligt att registrera personer som har fått djurförbud
            på grund av misshandel och vanvård av djur och att de också ska
            kunna vara spår- och identifierbara för myndigheter som är berörda
            av tillsyn över djurhållningen detta för att de som har djurförbud
            inte heller ska kunna få tillstånd att ha djur enligt djurskyddslagen.
            Djurskyddsmyndigheten har dock fått ett uppdrag av regeringen
            att inrätta ett djurskyddstillsynsregister, och ska i detta sammanhang
            också pröva om ett register över personer som har djurförbud ska
            inrättas.
          </note>
          <note>
            När det gäller den viktiga frågan om gränsen för statens data-
            och teleövervakning pågår det för närvarande flera utredningar
            och beredningar som på olika sätt berör huvudfrågan. Från moderat
            utgångspunkt är skyddet av den personliga integriteten därvidlag
            av ett överordnat intresse, som i och för sig inte alltid kan
            vara absolut. Vi utgår ifrån att integritetsaspekter också beaktas
            i de här sammanhangen, och det blir så småningom också anledning
            att återkomma i det ärendet.
          </note>
          <note>
            Åtgärder för att komma till rätta med bidragsfusk av olika slag
            är synnerligen viktigt, herr talman. Den som vill komma i åtnjutande
            av något offentligt stöd skulle samtidigt få godkänna att vederbörande
            också kommer att hamna i ett register som kan komma att kontrollköras
            mot andra register. Ett sådant förbehåll kan faktiskt redan i
            dag uppställas av en myndighet enligt 14 kap. 9 § sekretesslagen.
            Vidgade möjligheter till samkörning av register övervägs för övrigt
            för närvarande inom Regeringskansliet.
          </note>
          <note>
            När det gäller skyddet för fingerad identitet och sjukvårdspersonals
            möjligheter att anmäla misstankar om könsstympning bereds också
            dessa sekretessfrågor för närvarande inom Regeringskansliet.
          </note>
          <note>
            Vi har därför, herr talman, från moderat sida mot bakgrund av
            att alla de här berörda frågeställningarna antingen för närvarande
            bereds eller utreds valt att avvakta pågående utredningsarbeten
            och inte i detta skede reservera oss. Vi lär få anledning och
            skäl att återkomma.
          </note>
          <note type="speaker">
            Anf. 85 INGVAR SVENSSON (kd) replik:
          </note>
          <note>
            Herr talman! Jag har några frågor till Henrik Järrel.
          </note>
          <note>
            Först ska jag förklara att vi inte har sagt att ett DNA-register
            för hela befolkningen ska inrättas. Men vi har sagt att tanken
            är så pass intressant att man borde pröva den i en analys och
            en utredning. Jag vill bara slå fast det.
          </note>
          <note>
            Henrik Järrel avvisar detta med att det finns missbruksrisker
            i samband med detta. Vad är det för missbruksrisker som finns
            i sammanhanget? En kanske mer generell fråga är: Vilka mänskliga
            organisationer och regler kan inte missbrukas?
          </note>
          <note>
            Han säger att han inte vill ha detta för att det leder till ett
            kontrollsamhälle. Låt oss säga att det finns ett DNA-register
            på nio miljoner DNA-profiler. Man kan jämföra detta med PKU-biobanken,
            som innehåller all genetisk information. Det gör inte ett DNA-register.
            PKU-biobanken innehåller i dag cirka tre miljoner profiler med
            total genetisk information. Hur ser man egentligen på missbruksrisker
            i de sammanhangen?
          </note>
          <note type="speaker">
            Anf. 86 HENRIK S JÄRREL (m) replik:
          </note>
          <note>
            Herr talman! Som framgår av motionsbetänkandet sägs det att missbruk
            bland annat skulle kunna visa sig i att sociala myndigheter intresserar
            sig för att spåra vad man definierar som problemrisker, släktskap
            och predestination till brottslighet eller alkoholism och dylikt.
          </note>
          <note>
            Den typen av forskning måste i så fall användas med stor försiktighet
            och tveksamhet när det gäller om man ska använda den för ett sådant
            här ändamål och register över huvud taget utan att träda den enskildes
            integritet för när. Det här är sådana exempel som vi varnar för
            kan uppstå.
          </note>
          <note>
            Det är riktigt som Ingvar Svensson påpekar; det är mycket som
            kan missbrukas. Mycket i vårt samhälle bottnar i och bygger på
            ett förtroende från enskilda människor gentemot varandra, vare
            sig vi nu är anställda i offentlig eller privat tjänst. Det är
            ett förtroende för att man har någon form av heder i sitt sätt
            att förhålla sig till andra och till sitt arbete. Så visst missbruksrisken
            föreligger alltid. Det är tyvärr väldigt svårt att helt värja
            sig för den.
          </note>
          <note type="speaker">
            Anf. 87 INGVAR SVENSSON (kd) replik:
          </note>
          <note>
            Herr talman! Jag blir något konfunderad över den första delen
            i Henrik Järrels replik om att sociala myndigheter skulle kunna
            utnyttja det här för att analysera sjukdomar och så vidare. Det
            går inte! DNA-registret innehåller skräp-DNA som inte säger någonting
            om egenskaperna hos personen utöver identifikationen. Jag trodde
            att vi hade rensat ut de där konstigheterna som finns i den moderata
            motionen i sammanhanget. Det har tydligen inte gått in riktigt.
          </note>
          <note type="speaker">
            Anf. 88 HENRIK S JÄRREL (m) replik:
          </note>
          <note>
            Herr talman! Jag kan bara svara att från forskningens nuvarande
            ståndpunkt så kanske man kan säga att det förhåller sig på det
            sätt som Ingvar Svensson säger. Men vad framtidens forskning kan
            frambringa när det gäller att via DNA få fram nya kunskaper om
            den mänskliga organismen och kropp och själ står ännu skrivet
            i stjärnorna. Det vet vi inte så väldigt mycket om.
          </note>
          <note>
            Men det är angeläget att i slutna laboratorier ändå etablera
            någon form av forskningsetik som grundar sig på respekten för
            den enskilda människan och hennes okränkbara rätt. Det är viktigt
            att slå vakt om det. Det vet jag att Kristdemokraterna gör, men
            det gör faktiskt även Moderaterna.
          </note>
          <note type="speaker">
            Anf. 89 LISELOTT HAGBERG (fp):
          </note>
          <note>
            Herr talman! Vad är egentligen integritet? Själva ordet går förstås
            att definiera med hjälp av en ordbok, men det är troligtvis omöjligt
            att komma fram till en entydig och allmänt accepterad definition
            av begreppet personlig integritet.
          </note>
          <note>
            Möjligen underlättar det om man utgår från vad det är som ska
            skyddas och varför. Ändå är det inte självklart att vi alla här
            inne kommer fram till samma slutsatser.
          </note>
          <note>
            Något som vi däremot kan bli överens om är att det är angeläget
            att förebygga, bekämpa och beivra brott. Det är mycket enklare
            att enas om det. Jag menar att det är särskilt viktigt att tillvarata
            de möjligheter som ges just för att nå målet att färre brott begås
            och att fler klaras upp. Här har DNA-tekniken öppnat nya möjligheter
            just när det gäller att binda människor till brott.
          </note>
          <note>
            När det en gång blev möjligt att identifiera brottslingar via
            fingeravtryck var det ett viktigt steg framåt för kriminaltekniken.
            Nu är det faktiskt mer än 50 år sedan som den tekniken upptäcktes.
            Ändå är det nog många som fortfarande betraktar det som någonting
            nytt. Upptäckten har ju påverkat oss alla.
          </note>
          <note>
            Ett område där tekniken har fått särskilt stor betydelse är just
            kriminaltekniken och rättsmedicinen. I vårt land har DNA använts
            i större omfattning vid utredande av brott sedan 1999, då registren
            inrättades.
          </note>
          <note>
            Men ingenting är som bekant så bra att det inte kan bli bättre.
            De möjligheter som DNA-registreringen ger i dag i den så kallade
            polisdatalagen, som flera har hänvisat till här, är inte tillräckliga.
            Dagens lagstiftning innebär nämligen begränsningar när det gäller
            att använda den moderna tekniken för att utreda brott. Här behövs
            förändringar som underlättar arbetet.
          </note>
          <note>
            Lagen är utformad på så vis att om ett brott som inte ger mer
            än två års fängelse i straffskalan klaras upp med hjälp av DNA-prov
            måste materialet kasseras när utredningen är färdig. Vid vissa
            brott, som till exempel skadegörelse, sexuellt ofredande och överträdelse
            av besöksförbud, får inte proverna sparas. Man kan tycka att det
            är märkligt med tanke på att det skulle underlätta utredningar
            och spara en massa resurser.
          </note>
          <note>
            Lika viktigt som det är att möjligheten till registrering ökar
            är det förstås att de prover som tas och som sedan sparas används
            på rätt sätt. Det krävs självfallet klara och tydliga begränsningar
            när det gäller i vilket sammanhang proven och resultaten av desamma
            får användas.
          </note>
          <note>
            Envar förstår naturligtvis att det är ett jättestort steg att
            gå så långt som att registrera en hel befolkning. Det är verkligen
            tveksamt vad ett sådant register skulle användas till och hur.
          </note>
          <note>
            Herr talman! Jag och Folkpartiet menar att det är ett viktigt
            och betydelsefullt steg framåt att utöka möjligheten att spara
            prover som tagits på människor som begått brott dels för att öka
            antalet uppklarade brott, dels för att på ett tidigt stadium frikänna
            oskyldiga människor.
          </note>
          <note>
            Precis som har sagts här tidigare är den här frågan föremål för
            beredning i Regeringskansliet. Vi ser med tillförsikt fram emot
            en väl avvägd proposition i ämnet. Det finns med andra ord anledning
            att återkomma till den här frågan.
          </note>
          <note>
            I detta anförande instämde Helena Bargholtz och Tobias Krantz
            (båda fp).
          </note>
          <note type="speaker">
            Anf. 90 MATS EINARSSON (v):
          </note>
          <note>
            Herr talman! Jag tror att sekretess- och integrationsfrågorna
            har blivit alltmer centrala i den politiska debatten. Man kan
            urskilja åtminstone två huvudskäl till det. Det ena är tekniskt,
            och det andra är politiskt. De tekniska möjligheterna har ökat
            oerhört när det gäller att bevaka, övervaka, registrera, dokumentera,
            lagra, ordna och söka uppgifter om vad vi har för oss under dygnets
            alla timmar.
          </note>
          <note>
            Det politiska skälet är det krig mot terrorismen, eller hur man
            nu uttrycker det, som förs, i synnerhet efter den 11 september.
          </note>
          <note>
            Det finns också andra skäl som tas upp, till exempel det som
            har med fusk i olika välfärdssystem att göra och sådana saker.
          </note>
          <note>
            Det finns ett tryck på oss som lagstiftare att tillhandahålla
            möjligheter att förebygga och utreda brott av olika slag. Det
            är naturligtvis inte alltid så lätt att i varje enskilt fall hävda
            att här ska vi inte använda de möjligheter som finns att förebygga
            och utreda brott.
          </note>
          <note>
            Samtidigt finns det en annan tendens som kan tyckas gå i motsatt
            riktning. Det är en tendens i riktning mot mer sekretess. Vi i
            den här kammaren är i alla fall beskyllda för att ägna oss åt
            att steg för steg öka sekretessen och minska offentligheten i
            samhället. Om nu detta är sant är väl detta en sekretess som inte
            skyddar den enskilde i första hand, utan en sekretess när det
            gäller myndigheters förehavanden.
          </note>
          <note>
            Man skulle kunna få en bild av att vi går emot en utveckling
            med allt mindre integritet för den enskilde och alltmer sekretess
            för myndigheter och deras förehavanden.
          </note>
          <note>
            Jag påstår inte att det är på det sättet. Jag tror att bilden
            är något mer komplicerad. Men vi bör ändå ställa oss frågan om
            vi bör vara oroliga. Jag tror att vi ska vara lite oroliga, åtminstone
            uppmärksamma.
          </note>
          <note>
            Låt mig ta ett exempel, och detta gör jag inte för att måla fan
            på väggen eller så utan för att tydliggöra argumentationen. Låt
            oss säga att man kunde operera in ett datachip i varje medborgare
            vid födseln som gör det möjligt att minut för minut följa varje
            människas rörelser dygnet runt och att man i efterhand kan ta
            reda på exakt var var och en och har varit vid varje enskild tidpunkt.
            Det skulle vara ett strålande verktyg i brottsutredningar, men
            jag tror inte att någon skulle föreslå något sådant. Det intressanta
            är varför inte någon skulle föreslå något sådant. Jag tror att
            man ska tänka efter där. Vilka är skälen till att vi inte föreslår
            detta? De skäl, även om ett sådant scenario inte skulle bli verklighet,
            som vi har för att inte föreslå något sådant gör sig nog också
            gällande när det gäller betydligt mindre ingripande inskränkningar
            av den personliga integriteten.
          </note>
          <note>
            I det här betänkandet föreslår vi ett avslag på de motioner som
            finns på några lite olika delområden inom det här stora politiska
            området. Vi gör det dels med hänvisning till en sittande utredning,
            Integritetsskyddskommittén, som arbetar, dels med hänvisning till
            beredningen av förslagen från Offentlighets- och sekretesskommittén.
            Jag tror att det är klokt att göra på det sättet. De här frågorna
            behöver bedömas i ett bredare perspektiv med en ordentlig utredning,
            beredning och remissförfarande.
          </note>
          <note>
            Men vi ska vara medvetna om att samtidigt som vi säger stopp
            och belägg och att vi väntar på utredningar när det gäller de
            här motionerna, kommer i ett annat politiskt spår hela tiden en
            förhållandevis strid ström av förslag, framför allt från EU, om
            att vi ska vidta åtgärder på det här området. Där har vi inte
            alls samma möjligheter vi har inte använt oss av dem hittills
            i alla fall till utredningar, beredningar och remissförfaranden.
            Det är något som inte minst vi i KU har tittat på vid flera tillfällen.
            Jag ska inte gå in på exempel på detta, men det finns ett antal
            sådana frågor som nu ligger i pipelinen, som det heter. Vi ska
            inte använda sådana ord och uttryck, men ni förstår vad jag menar.
          </note>
          <note>
            Jag tror att vi ska vara lite oroliga för detta också. På en
            del av det politiska området har vi goda möjligheter att tänka
            efter före och göra ordentliga beredningar av ärenden och så vidare,
            men i en annan del av den politiska processen har vi inte alls
            samma möjligheter att tänka efter.
          </note>
          <note>
            Det här betänkandet tar upp ett antal motionsyrkanden från den
            allmänna motionstiden och är därför inte heltäckande på något
            sätt. Som redan påpekats finns det en reservation från kd. Vi
            föreslår avslag på den vad gäller en utredning om det här DNA-registret.
            Det gör vi av det enkla skälet att en utvidgning av den nuvarande
            DNA-registreringen är föremål för beredning. Jag tror att det
            inte är helt galet att vänta på den beredningen. Sedan får vi
            väl se efteråt vad som kan finnas anledning att göra.
          </note>
          <note type="speaker">
            Anf. 91 KERSTIN LUNDGREN (c):
          </note>
          <note>
            Herr talman! Offentlig verksamhet, offentligt rum, den här kammaren,
            det vi gemensamt finansierar med våra skattepengar ska vara offentligt
            och öppet att granska för dem som finansierar, det vill säga för
            våra uppdragsgivare. De ska kunna granska vårt styre och också
            kunna granska övrig offentlig verksamhet. Det är det som är utgångspunkten.
            Det är också en grund för att kunna utkräva ansvar i andra sammanhang.
            Därför är offentlighet ett oerhört viktigt ingångsvärde när vi
            pratar om vår gemensamt finansierade verksamhet. Offentlighet
            måste alltid ha företräde när man pratar om vår verksamhet.
          </note>
          <note>
            Men det finns ju några fall som ändå måste skyddas. Det rör sekretessfrågorna.
            Det rör enskilda som kan lida skada. Det kan vara enskilda personer
            eller enskilda företag. Civilsamhället kan drabbas i mötet med
            det offentliga rummet om uppgifter når ut.
          </note>
          <note>
            Det finns ett intresse i vissa sammanhang att skydda människor,
            och det intresset är då större än det offentliga allmänintresset.
            Därför har vi en sekretesslagstiftning som vi ska vara uppmärksamma
            på. Om det offentliga rummet blir mer stängt så kommer medborgarnas
            möjligheter att kunna delta, utkräva ansvar och granska våra göranden
            och låtanden att försvåras, och det kan inte vara vårt uppdrag.
            Därför måste vi ge noga akt på alla önskemål om sekretess och
            sekretesslagstiftning.
          </note>
          <note>
            Här har vi då en kommitté som redan har relaterats till, Offentlighets-
            och sekretesskommittén, som har gjort en genomlysning. Den rör
            den kommunala verksamheten och landsting, och den rör en lång
            rad olika frågeställningar. Vi har, som redan har framgått av
            debatten, kommit fram till att vi inte nu flyttar positioner innan
            vi har fått den här kommitténs slutsatser och regeringens bedömningar
            på bordet. Men vi ser med all önskvärd tydlighet att det finns
            skäl att göra en rad justeringar.
          </note>
          <note>
            I det här sammanhanget är det viktigt att lyfta integritetsfrågorna.
            Respekten för den enskilda människan, för det privata rummet,
            är någonting som riskerar att komma i bakvattnet när, precis som
            Mats Einarsson sade, tekniken ger allt större möjligheter att
            granska, kontrollera och gripa in. Många talar om övervakningssamhällen
            med kameror, tekniska möjligheter och information om oss som enskilda
            medborgare som blir allt större, och det är klart att det här
            är viktigt att hävda integritetsaspekterna att vi som enskilda
            människor äger vårt eget liv och inte blir fångar i systemet.
          </note>
          <note>
            Men det är, som framgått tidigare, inte en helt enkel avvägning,
            därför att det finns ju intressen när det gäller att kunna bekämpa
            brott. En av de motioner som finns med i det här betänkandet handlar
            om kontantkort till mobiltelefonnätet och möjlighet för personer
            att kunna komma till rätta med sådana som trakasserar via mobiltelefon.
            Möjligheten att registrera den typen av uppgifter skulle naturligtvis
            vara oerhört betydelsefull för de människor som drabbas, ofta
            kvinnor. Men frågan är om det är rätt avvägning.
          </note>
          <note>
            Från vår sida är vi inte beredda att gå dit än i det här skedet.
            Vi ser fram emot och är glada för den integritetskommitté som
            uppenbarligen haft sitt andra sammanträde nu. Det finns en stor
            uppgift och en stor förväntan på att den kommittén kan bringa
            reda i en hel del av just de här frågorna, eftersom det finns
            alltmer knepiga avvägningar som måste göras, alltfler möjligheter,
            alltfler konflikter och allt svårare avvägningar.
          </note>
          <note>
            I det sammanhanget har vi då haft den diskussion som har funnits
            om biobankerna och biobanksregistret där man från många enskilda
            har uppfattat att de justeringar som vi har öppnat för har misstänkliggjorts.
            Många har dragit sig ur och sagt att man inte vill vara med därför
            att uppgifter har samlats in med en utgångspunkt men använts på
            ett annat sätt.
          </note>
          <note>
            När man då pratar om att ett DNA-register skulle införas tror
            jag att man först måste reda ut de här frågorna. Det är då bra
            att vi får en översyn också i den här delen när det gäller biobankslagen.
          </note>
          <note>
            DNA-register ja, men inte ett som registrerar alla medborgare.
            Där står inte vi i dag. Vi ser inte det som skälig avvägning.
            Det är också en fråga om att inte registrera för mindre brott.
            Och självklart där tror jag att vi alla är överens är det så att
            om vi ska ha ett DNA-register, om det bedöms rimligt, så är det
            bara för identifiering, inte de andra uppgifterna, och det är
            viktigt att hålla isär när vi pratar om de här frågorna.
          </note>
          <note>
            Vi har från Centerns sida valt att stå bakom det utskottsbetänkande
            som föreligger och har nöjt oss med ett särskilt yttrande om DNA-registret,
            herr talman. Jag yrkar alltså bifall till förslaget i utskottets
            betänkande.
          </note>
          <note type="speaker">
            Anf. 92 INGVAR SVENSSON (kd) replik:
          </note>
          <note>
            Herr talman! Jag har ett par frågor till Kerstin Lundgren. I
            den sista meningen i det särskilda yttrandet står det så här:
            En förutsättning måste också vara att tekniken är utformad så
            att det inte går att använda DNA-registreringen till något annat
            än identifiering. Nu är det ju så att det redan finns ett DNA-register.
            Har Kerstin Lundgren någon invändning mot detta? På vilket annat
            sätt skulle man kunna använda detta än till identifiering?
          </note>
          <note>
            Sedan blev jag något förvånad jag såg det faktiskt inte förrän
            jag satt här i bänken över att man i meningen före motsätter sig
            DNA-registrering vid mindre brott som renderar böter eller korta
            fängelsestraff. Man kan alltså förutse att Centerpartiet kommer
            att motsätta sig det förslag som regeringen kommer med om misstänkanderegister
            på DNA-sidan.
          </note>
          <note>
            Sedan har jag en sista fråga. Man säger att det inte är skäligt
            att DNA-registrera alla medborgare. Jag vill då ställa en fråga.
            Man jämför då tre miljoner prover i PKU-biobanken, där all genetisk
            information finns, med nio miljoner i ett DNA-register som bara
            innehåller identifikationsuppgifter. Var finns skälighetsbedömningen
            i det sammanhanget?
          </note>
          <note type="speaker">
            Anf. 93 KERSTIN LUNDGREN (c) replik:
          </note>
          <note>
            Herr talman! En grund när det gäller biobanksregistret det var
            det jag försökte antyda i tidigare inlägg är att jag som förälder
            har fått ge godkännande till att mina barn registreras i PKU-registret
            och att man har tagit det här PKU-provet. Det har jag medgivit
            för att det ska få användas till forskning. Det är utgångsläget
            för den registreringen. Därför är det så viktigt att det inte
            används på ett sätt som gör att vi misstänkliggör att registret
            öppnas för andra ändamål. Därför ser vi fram emot den översyn
            som också ska komma.
          </note>
          <note>
            När det gäller frågan om DNA-registrering vet jag inte om det
            är så att Ingvar Svensson och Kristdemokraterna tänker sig att
            det ska vara utgångspunkten för ett DNA-register att jag som medborgare
            ska få avgöra om jag ska finnas registrerad i ett DNA-register.
            Det vore i så fall ett intressant ingångsvärde för ett sådant
            register.
          </note>
          <note>
            Vi ser fram emot det nya förslaget från regeringen och att vi
            får pröva det, men utgångspunkten har ju varit att man inte ska
            jobba med mindre brott. Det är ju också så att brott som man inte
            blir fälld för ska leda till att man bygger upp och bygger vidare
            på registret.
          </note>
          <note>
            Vi ser också naturligtvis vad gäller frågan om identifiering
            att det när vi bygger den här typen av system är viktigt att vi
            säkerställer det, oavsett om det är DNA-register eller annat.
            I goda tider fungerar allt så som vi önskat, men vi måste också
            säkerställa att det inte kan missbrukas, eller i alla fall försöka
            undvika att det kan missbrukas på annat sätt. Det är just därför
            som det är viktigt att säkra tekniken så att man inte får detta
            framtida överspillande.
          </note>
          <note type="speaker">
            Anf. 94 INGVAR SVENSSON (kd) replik:
          </note>
          <note>
            Herr talman! Med det resonemanget innebär PKU-biobanken en oerhört
            farlig ingrediens i vårt samhälle.
          </note>
          <note>
            Jag vill bara fråga om det här med medgivande. Beträffande ett
            kommande förslag om ett generellt DNA-register har jag ju inte
            sagt om det ska vara medgivande eller inte. Det kan ju mycket
            väl vara så att man vid en analys kommer fram till att det ska
            bygga på ett medgivande. Då kan vi säga att den som är brottslig
            inte vill vara med i ett sådant register. Men de som inte ägnar
            sig åt brottslig verksamhet kan ju vara med där, och då finns
            det en poäng med detta, därför att de kan då frias i det sammanhanget.
          </note>
          <note type="speaker">
            Anf. 95 KERSTIN LUNDGREN (c) replik:
          </note>
          <note>
            Herr talman! Det är intressant att höra ingången här, nämligen
            att det inte är säkert att Kristdemokraterna eller Ingvar Svensson
            anser att det ska vara ett DNA-register som gäller hela befolkningen.
            Det var ju ett av våra resonemang, det vill säga att det inte
            finns skäl att tvinga fram ett register som gäller för hela befolkningen.
            Där är ju uppenbarligen också då Kristdemokraterna beredda att
            föra ett resonemang, herr talman.
          </note>
          <note>
            Anf. 96 SIW WITTGREN-AHL (s):
          </note>
          <note>
            Herr talman och konstitutionsutskottets ledamöter! Alla ska behandlas
            lika inför lagen. Det är en grundläggande hållning som rättsväsendet
            har. I de fall det inte fungerar måste vi reagera. I min motion
            gäller det hyresgästernas rätt att förbli anonyma inför utomstående,
            till exempel inför journalister som vill få ut uppgifter om de
            boende i viss fastighet.
          </note>
          <note>
            Bor man i ett allmännyttigt bostadsbolag kan hyresvärden tvingas
            lämna ut uppgifter om sin hyresgäst enligt offentlighetsprincipen.
            Bor man däremot hos en privat hyresvärd har ingen rätt till några
            uppgifter om vare sig hyreskontrakt eller något annat. Så kan
            det väl inte få vara.
          </note>
          <note>
            Herr talman! Det kommunala bostadsföretaget Poseidon hemma i
            Göteborg har varit tvunget att lämna ut sina hyresgästers namn,
            adress och personnummer till en journalist genom en dom i kammarrätten.
            Även Uppsalahem har hamnat i en liknande situation liksom ett
            bostadsbolag i Nässjö.
          </note>
          <note>
            Det är klart att offentlighetsprincipen ska vara stark och ha
            hög legitimitet. Därför är sekretesskyddet för den enskilde hyresgästen
            viktigt. Balansen mellan dessa två har rubbats i och med domslutet.
            Därför vill jag understryka vikten av att arbeta för att integritetsskyddet
            för individen stärks.
          </note>
          <note>
            Herr talman och konstitutionsutskottets ledamöter! Ni har avgivit
            ett väldigt uttömmande svar på min och Hans Unanders motion. Detsamma
            gäller Lars Johanssons motion. Men jag anser att ni har missat
            poängen i min motion. Den har inte kommit fram i betänkandet.
          </note>
          <note>
            Jag förstår hur utformningen av lagstiftningen är tänkt att fungera
            och att det ska ge hyresgästerna i allmännyttan tillräckligt integritetsskydd.
            Det är väl självklart att hyresgäster i allmännyttan ska kunna
            känna sig trygga i att personliga uppgifter om dem inte lämnas
            ut. Men det är inte det som är min huvudpoäng.
          </note>
          <note>
            Vi kan helt enkelt inte ha ett regelsystem där hyresgäster behandlas
            olika av lagen beroende på vilken hyresvärd man har. Det är orimligt
            och orättvist.
          </note>
          <note>
            Herr talman! Jag kommer att fortsätta arbeta för att alla hyresgäster
            ska behandlas lika inför lagen vad gäller sekretessfrågorna. Jag
            ser fram emot en fortsatt dialog med utskottet i denna fråga.
            Jag är säker på att vi på något sätt kommer att kunna lösa detta.
          </note>
          <note type="speaker">
            Anf. 97 BARBRO HIETALA NORDLUND (s) replik:
          </note>
          <note>
            Herr talman! Det var trevligt att få tillfälle till dialog med
            en motionär. Välkommen Siw Wittgren-Ahl! Konstitutionsutskottet
            har missat poängen, säger Siw Wittgren-Ahl. Vi har utgått från
            det som gäller i sekretesslagen. Den föreskriver tydligt det sekretesskydd
            som gäller i bostadsuthyrningsverksamhet 7 kap. 25 § sekretesslagen.
            Där gäller sekretess om det kan antas att den enskilde eller någon
            närstående till honom lider om uppgiften röjs.
          </note>
          <note>
            Det exempel som Siw Wittgren-Ahl och medmotionären har använt
            gäller ett domstolsbeslut. Det var också utifrån det som frågan
            ställdes till justitieministern. Det svar som justitieministern
            då avgav handlade om att domstolen hade låtit en annan bestämmelse
            ha företräde framför sekretesslagen. Det gällde partsinsyn i mål.
            Det exemplet kan ha bidragit till att vi har följt upp det på
            det sätt vi har gjort.
          </note>
          <note>
            Jag tycker att det är bra att den här frågan får bli föremål
            för återkommande diskussion. Det kan finnas öppningar, om utvecklingen
            av praxis och samhället har medverkat till de starka orättvisor
            som åtminstone motionären ger uttryck för.
          </note>
          <note>
            Detta är offentlig verksamhet, och där har vi ett starkt öppenhetskrav.
            Det är avvägningen mellan behovet av skydd och ett starkt krav
            på öppenhet i offentlig verksamhet som har gjort att det finns
            skillnad. Jag vill bara få det sagt. Jag hälsar med tillfredsställelse
            att motionären möjligtvis återkommer.
          </note>
          <note>
            Anf. 98 SIW WITTGREN-AHL (s) replik:
          </note>
          <note>
            Herr talman! Jag vill understryka att vi inte är emot den insyn
            och granskning av offentlig verksamhet som sker i dag. Vi menar
            dock att det kan ske utan att hyresgästernas intresse så uppenbart
            skadas, som det gör i dag. Inom till exempel socialtjänsten bedrivs
            kostsam och förtroendekänslig verksamhet som fortlöpande granskas,
            till exempel genom de kommunala revisorerna. Meddelarfriheten
            vars syfte är att motverka maktmissbruk skulle alltjämt gälla
            för de kommunala bostadsföretagen, även med ett förstärkt sekretesskydd.
          </note>
          <note>
            Jag menar att den avvägning som har skett i och med detta domslut
            inte är till gagn för hyresgästerna hos de kommunala bolagen.
            Det är tio år sedan man gjorde den senaste översynen. Man kanske
            måste titta på frågan, som Barbro Hietala Nordlund säger. Det
            är rimligt att man gör en översyn eftersom det bor 1,5 miljoner
            hyresgäster hos de allmännyttiga bostadsföretagen.
          </note>
          <note type="speaker">
            Anf. 99 MATS EINARSSON (v) replik:
          </note>
          <note>
            Herr talman! Barbro Hietala Nordlund har redogjort för hur utskottet
            har resonerat. Jag tycker i och för sig att Siw Wittgren-Ahls
            utgångspunkt är rimlig, nämligen att man som hyresgäst ska ha
            samma skydd oavsett vem som äger den lägenhet man hyr. Det finns
            mycket som talar för det.
          </note>
          <note>
            Den olikhet som nu finns går att åtgärda på olika sätt, åtminstone
            teoretiskt. Mina liberala kolleger viskade och föreslog att man
            skulle avveckla de kommunala bostadsbolagen, så löser man problemet.
            Jag kan inte personligen stödja en sådan lösning. En annan lösning
            är naturligtvis att utvidga de regler som nu gäller för kommunala
            bolag till att i större utsträckning också gälla privata bolag.
            Det är en linje som vi från Vänsterpartiet på andra områden har
            drivit och väl har fått något stöd för även från socialdemokratiskt
            håll, dock ej i den omfattning som vi skulle önska.
          </note>
          <note>
            Jag ser fram emot en fortsatt diskussion på detta och andra områden.
          </note>
          <note>
            Anf. 100 SIW WITTGREN-AHL (s) replik:
          </note>
          <note>
            Herr talman! Jag är glad att utskottet visar en sådan vilja till
            dialog med mig som är bostadspolitiker. Jag tror att samtliga
            ledamöter i bostadsutskottet kommer att hälsa detta med glädje.
          </note>
          <note>
            Överläggningen var härmed avslutad.
          </note>
          <note>
            8 § Offentlighet och sekretess samt integritetsfrågor förenklad
            ordning
          </note>
          <note>
            Föredrogs
          </note>
          <note>
            Förste vice talmannen konstaterade att ingen talare var anmäld.
          </note>
          <note>
            9 § Statlig förvaltning, m.m.
          </note>
          <note>
            Föredrogs
          </note>
          <note type="speaker">
            Anf. 101 HENRIK S JÄRREL (m):
          </note>
          <note>
            Herr talman! Det här är ett betänkande som behandlar ett antal
            motioner från höstens allmänna motionsperiod och även året dessförinnan.
            Vi moderater har några reservationer i det här betänkandet och
            några särskilda yttranden. Jag tänkte be att kort få redogöra
            för dem.
          </note>
          <note>
            Herr talman! Den första reservationen, som jag också ber att
            få yrka bifall till, har vi tillsammans med Folkpartiet. Den berör
            myndighetsstrukturen i vårt samhälle.
          </note>
          <note>
            Statskontoret har studerat myndighetsutvecklingen under de fyra
            år som vi har tillryggalagt på det nya årtusendet och funnit att
            inte mindre än 31 helt nya myndigheter har inrättats. Man kan
            fråga sig om regeringens främsta botemedel för att lösa frågor
            är att antingen tillsätta en utredning, skapa en ny myndighet
            eller bådeoch. Många är de i alla fall, och flera av myndigheterna
            är ganska små.
          </note>
          <note>
            Statskontoret varnar, i en rapport som man har lämnat till regeringen,
            för bristande överskådlighet i myndighetsförvaltningen, svårigheter
            att lotsa sig fram för den enskilde och en överbyråkratisering.
            Statskontoret är ju regeringens organ för att upprätthålla effektivitet
            och god hushållning i den offentliga förvaltningen.
          </note>
          <note>
            Moderater och folkpartister vill gärna hejda myndighetsexpansionen,
            som vi tycker har antagit överdrivna proportioner. Man skulle
            kunna tänka sig att om regeringen vill inrätta en ny myndighet
            får den också vara snäll och överväga om inte någon annan bör
            kunna avskaffas i samma stund. Det är inte oskäligt att göra ett
            sådant övervägande, och därför föreslår vi det.
          </note>
          <note>
            Man kan också tänka sig att ompröva en myndighets existensberättigande
            när ett visst antal år passerat. Vi för fram dessa funderingar
            i reservation 1 och hade gärna sett att majoriteten ställt sig
            bakom den.
          </note>
          <note>
            Reservation 4 tar upp dröjsmål vid myndigheter. Det hänger ihop
            med en svårighet för den enskilde att alltid få sitt ärende, om
            det gäller ett enskilt myndighetsutövningsärende riktat mot en
            enskild individ, prövat i god tid inom rimlig skälig tid. Ärenden
            kan bli liggande väldigt länge på myndigheternas bord. Ibland
            kan det finnas skäl till att beredningen tar lite längre tid,
            men det finns också fall där tidsutdräkten i handläggningen är
            onödigt lång.
          </note>
          <note>
            Därför överväger vi möjligheten att man ska kunna få föra dröjsmålstalan
            gentemot en myndighet som inte inom skälig tid avgjort ett enskilt
            myndighetsärende. Man skulle också kunna tänka sig att, som ett
            alternativ, införa en ordning med straffavgift för myndigheter
            som inte korrigerar sina egna misstag inom en angiven, definierad,
            skälig tidsrymd. Över huvud taget bör en reform av det här slaget
            syfta till att stärka den enskildes rättstrygghet, och till den
            hör inte bara att få ett beslut korrekt berett och avgjort utan
            att också få det avgjort inom skälig tid.
          </note>
          <note>
            Reservation 6 tar upp frågan om opinionsbildande myndigheter.
            Vi kan konstatera att en hel del av de myndigheter som sett dagens
            ljus under de senaste tio åren, och även under de senaste fyra,
            är myndigheter som kanske inte alltid har ett uttalat traditionellt
            myndighetsuppdrag, nämligen att pröva enskilda ärenden och tillhandagå
            den rättssökande allmänheten med beslut, utan också fått en alltmer
            opinionsbildande funktion i samhället.
          </note>
          <note>
            Vi tycker att opinionsbildning ska anförtros politiker, möjligen
            också organisationer och fristående föreningar, men knappast i
            första hand myndigheter. En sådan myndighet är till exempel Folkhälsoinstitutet,
            som har synpunkter på hur vi bäst bör leva våra liv. Vi undrar
            om inte den frågan bättre skulle kunna avgöras av den enskilde.
            Vi har ju en Socialstyrelse som även har hälsouppgifter i vårt
            samhälle.
          </note>
          <note>
            Vi skulle alltså gärna vilja se en tydligare rollfördelning mellan
            tjänstemän som arbetar inom en myndighetssfär, och inte i första
            hand ska ha opinionsbildande uppgifter, och de förtroendevalda,
            de folkvalda, som ska ha opinionsskapande och opinionsbildande
            uppgifter.
          </note>
          <note>
            Låt mig sedan, herr talman, kort beröra reservation nr 13 i betänkandet.
            Den handlar om regelförenkling, som är en gammal traditionell
            moderatfråga. Vi får ett alltmer komplicerat och för den enskilde
            tolkningsbart regelverk. Det är snårigt, svåröverskådligt och
            för den enskilde svårt att lotsa sig fram i. Vi behöver enklare
            regler.
          </note>
          <note>
            Vi har ibland föreslagit att man bland annat skulle kunna ha
            en permanent inrättad avregleringsdelegation som får i uppgift
            att systematiskt gå igenom regelverket, titta på vilka bestämmelser
            som används och vilka inte använts på kanske 20, 30, 40, 50 eller
            60 år och som därför skulle kunna utmönstras eftersom de spelats
            över av tiden.
          </note>
          <note>
            Man kan också tänka sig att låta komplettera den så kallade kommittéförordningen
            med en bestämmelse om att samtliga offentliga utredningar som
            tillsätts i sina betänkanden ska tvingas ange vilka avregleringar
            som skulle kunna göras inom deras bestämda beredningsområden.
            Det är några förslag som man skulle kunna överväga. Syftet är
            ju att få enklare, överskådliga och för den enskilde medborgaren
            mera lättolkade regler.
          </note>
          <note>
            Låt mig, herr talman, också säga något om de särskilda yttrandena.
            Vi menar att vi bör låta Diskrimineringskommittén, som redan har
            ett uppdrag att se över myndighetsorganisationen, såvitt avser
            de diskrimineringsombudsmän vi har vi har ett antal sådana se
            över möjligheten att slå samman dessa för att därigenom få ett
            effektivare, sammanslaget, ombudsmannaämbete som får syssla med
            diskrimineringsfrågor och frågor som rör respekten för de mänskliga
            rättigheterna.
          </note>
          <note>
            I ett annat yttrande menar vi att vi ska överlåta åt Ansvarskommittén,
            som har uppdraget att titta på fördelningen av uppgifter mellan
            stat och kommun, att slutföra sitt arbete. När det gäller den
            regionala verksamheten har Moderaterna länge förfäktat uppfattningen
            att landstingen är överflödiga. Vi vill lösa hälso- och sjukvårdsfrågorna
            på ett annat sätt. Vårt sätt där försäkringslösningar i högre
            grad vore en lösning skulle göra landstingen överflödiga. Vi har
            av den senaste tidens debatt märkt, herr talman, att även ledande
            socialdemokrater tycks vara inne på tanken att landstingen i nuvarande
            form kanske blivit överflödiga.
          </note>
          <note>
            Slutligen har vi ett särskilt yttrande som rör tillsättningen
            av högre statliga tjänster. Vi tycker oss märka att regeringen
            i sin utnämningspolitik blivit mer intresserad av att ta hänsyn
            till partipolitiska meriter än vad regeringsformen föreskriver,
            jag tror att det är 11 kap. 9 §, nämligen att endast sakliga grunder,
            det vill säga förtjänst och skicklighet, ska vägleda vid utnämning
            av högre befattningar, och över huvud taget av statliga tjänster.
          </note>
          <note>
            Vi konstaterar att Grundlagsutredningen efter förhandlingar nu
            fått i uppdrag att se över även utnämningspolitiken. Vi menar
            i detta särskilda yttrande att det kanske vore skäl för Grundlagsutredningen
            att prioritera frågan om den utnämningspolitik som regeringen
            fört och komma med ett bättre verksamt förslag om hur man i fortsättningen
            ska utse ledande befattningshavare i den offentliga förvaltningen.
          </note>
          <note type="speaker">
            Anf. 102 TOBIAS KRANTZ (fp):
          </note>
          <note>
            Herr talman! Staten det är jag. Ludvig XIV:s berömda ord yttrades
            för flera sekler sedan, men de hade lika gärna kunnat yttras av
            Göran Persson i Sverige 2005. I Socialdemokraternas Sverige växer
            stat och parti samman. Regeringsmakt och förvaltning integreras,
            vävs ihop. Överallt detta tornar den röde patriarken, brukspatronen
            på Harpsund, Göran Persson: Staten det är jag.
          </note>
          <note>
            Det finns en svensk demokratisk tradition som bygger på principen
            om självständiga myndigheter. Tanken med den principen är att
            politiker ska styra genom lagar och direktiv. Tjänstemän och myndigheter
            ska verkställa, precisera och tolka de riktlinjer som politikerna
            dragit upp. Tanken med den principen är att värna rättssäkerhet
            och rättstrygghet för den enskilde, att inte några ovidkommande
            partipolitiska sidoblickar ska påverka den enskildes möjligheter
            att få rätt hos myndigheter. Inför lagen är vi alla lika.
          </note>
          <note>
            Förvaltning och myndigheter ska vara hela folkets tjänare. I
            engelskt språkbruk heter dessutom tjänsteman civil servant . Det
            antyder också hur den svenska traditionen har sett på frågan om
            tjänstemännens och myndigheternas uppgift. Myndigheterna ska så
            effektivt, rättssäkert och opartiskt som möjligt sköta sitt uppdrag
            och tjäna medborgarna. Det är medborgarna som är de yttersta uppdragsgivarna.
          </note>
          <note>
            Den här principen som är ett grundfundament i den svenska konstitutionella
            traditionen är nu allvarligt hotad. Den undergrävs successivt.
            Undan för undan raseras en central del av den svenska grundlagen.
            Den socialdemokratiska makthungern vet inga gränser. Låt mig få
            ge tre exempel på hur denna centrala princip nu undergrävs.
          </note>
          <note>
            Det handlar för det första om myndighetsexpansionen. Sedan sekelskiftet
            har Sverige fått 31 helt nya myndigheter. Det är en ökning med
            17 %. Sverige hade senast när Statskontoret räknade 234 myndigheter
            som avger årsredovisning till regeringen. Myndigheterna kostar
            i dag 207 miljarder kronor och har 192 000 anställda. Det är en
            utveckling som accelererar. Vi får alltfler myndigheter. Förra
            året och i år planeras det för inrättande av 20 nya myndigheter.
          </note>
          <note>
            Vad beror då den här trenden på? Jag tror att det i huvudsak
            handlar om två saker. För det första handlar det om att för en
            regering, som är svag och har stora problem att visa handlingskraft,
            symboliskt visa handlingskraft genom att inrätta en ny myndighet.
            Om man inte har någon politik på ett område kan man alltid inrätta
            en ny myndighet. Det är slående inom integrationspolitiken där
            regeringen ju inte har någon politik. Då är det klart att vi har
            en myndighet där. Regeringen har inte heller någon glesbygdspolitik,
            alltså finns det en särskilt inrättad myndighet för den. Det senaste
            exemplet som en kommitté har föreslagit är att det ska inrättas
            en särskild myndighet för att ge bidrag till organisationer som
            vill ägna sig åt EU-upplysning. Det är klart att om regeringen
            inte har någon EU-politik är lösningen att en ny myndighet ska
            inrättas.
          </note>
          <note>
            För det andra tror jag att den här myndighetsexpansionen också
            i stor utsträckning beror på ett behov hos den socialdemokratiska
            regeringen att belöna partibröder och partisystrar, också företrädare
            för andra likasinnade partier, med myndighetschefsposter.
          </note>
          <note>
            Herr talman! Den här myndighetsexpansionen har flera problem.
            För det första ser vi att ett expanderande Myndighets-Sverige
            leder till ökad ineffektivitet. Många av de myndigheter som har
            skapats under de senaste åren är väldigt små. Statskontoret har
            pekat på den sårbarhet och de effektivitetsproblem som finns i
            små myndigheter. Det ökar krånglet för enskilda och företag. Om
            man som enskild företagare har tre, fyra eller fem myndigheter
            med helt olika regelverk att handskas med är det klart att det
            är mycket krångligare och mycket besvärligare att hantera än om
            man hade haft en myndighet att gå till.
          </note>
          <note>
            Det är också för det tredje ett problem ur demokratisk synvinkel.
            Jag hade förmånen att ha en debatt med biträdande finansministern
            om detta för en tid sedan. Han erkände då att han inte hade en
            aning om hur många myndigheter vi har i Sverige. Om inte ens den
            biträdande finansministern vet hur många myndigheter det finns
            i Sverige, hur ska man då kunna utöva kontroll över de myndigheter
            som finns?
          </note>
          <note>
            Jag tror att det finns flera sätt att angripa den här utvecklingen.
            Det handlar om att inrätta ett tak för hur många myndigheter som
            ska finnas vid den nuvarande nivån, ett myndighetsstopp. Det handlar
            om att inrätta en solnedgångsparagraf för nya myndigheter. Så
            fort vi inrättar en ny myndighet säger vi att den får finnas ett
            visst antal år, och om vi inte vid den tidpunkten talar om att
            den ska få fortsätta att finnas avvecklas den automatiskt. I dag
            är det ju tvärtom. Myndigheter lever sitt eget liv utan att omprövas.
            För det tredje måste vi naturligtvis ta fram en rejäl plan, en
            strategi för hur antalet myndigheter ska minskas.
          </note>
          <note>
            Det andra exemplet på den socialdemokratiska maktaptiten handlar
            om utnämningspolitiken. Vi vet att de stora centrala ämbetsverken
            i Sverige i dag övervägande styrs av människor med socialdemokratisk
            partibok. Folkpartiet har undersökt hur många av dem som ledde
            statliga utredningar mellan 2001 och 2003 som hade partipolitisk
            bakgrund och hur många av dem som är socialdemokrater. Det visade
            sig då föga förvånande att mellan 70 och 80 % av dem som har en
            partipolitisk bakgrund har en socialdemokratisk partibok.
          </note>
          <note>
            Sveriges Television har undersökt hur det ser ut när det gäller
            ordförandeposterna i de svenska högskole- och universitetsstyrelserna.
            13 av 16 av dem som har en partipolitisk bakgrund är socialdemokrater.
            Så hade man kunnat fortsätta.
          </note>
          <note>
            Den här utvecklingen leder ju till att det skapas en lojalitet,
            en följsamhet och en underdånighet i den svenska förvaltningen
            som inte är sund. Det senaste exemplet är utnämningen av Göran
            Persson till hedersdoktor vid Örebro universitet. Den frågan ska
            nu prövas juridiskt. Den prövningen tänker jag inte föregripa,
            men det är väldigt intressant att läsa den motivering som Örebro
            universitet använder sig av för att ge Göran Persson hedersdoktoratet.
            Det är en situation där man kan säga att betalt nu har blivit
            kvitterat. En tjänst har återbördats med en annan.
          </note>
          <note>
            Verner von Heidenstam skaldade klokt: Det är skam, det är fläck
            på Sveriges banér att medborgarrätt heter pengar. Jag skulle vilja
            travestera det och säga: Det är skam, det är fläck på statsförvaltningens
            banér att kompetens heter partibok.
          </note>
          <note>
            En tredje byggsten i det socialdemokratiska maktbygget handlar,
            som Henrik S Järrel också var inne på, om myndigheternas tilltagande
            politiska propaganda. Vi har sett Skatteverket och Naturvårdsverket
            under senare år bedriva kampanjer som haft en tydlig partipolitisk
            slagsida. Ett antal myndigheter har inrättats enbart med syfte
            att bedriva politisk propaganda.
          </note>
          <note>
            Herr talman! Nu finns trots allt chansen att skapa en liten spricka
            i det socialdemokratiska maktbygge som håller på att byggas upp.
            Det handlar om att bifalla reservation 4 som de fyra borgerliga
            partierna och Miljöpartiet gemensamt står bakom. Det handlar om
            att se till att människor får en säker och snabb handläggning
            av ärenden som ligger hos myndigheter. Vi pekar på möjligheten
            att införa dröjsmålstalan och att införa straffavgift om en myndighet
            inte korrigerar felaktiga uppgifter inom rimlig tid.
          </note>
          <note>
            Till sist, herr talman, skulle jag vilja säga att den kris i
            statsförvaltningen som vi ser i dag inte handlar om de tjänstemän
            som jobbar där. Det är inte deras fel. De sviks i dag av en socialdemokratisk
            politik som premierar lyhördhet gentemot makten framför integritet
            och självständighet. Detta ska vi ändra på, allra senast vid ett
            maktskifte 2006.
          </note>
          <note>
            Med dessa ord vill jag yrka bifall, herr talman, till reservationerna
            1 och 4.
          </note>
          <note>
            I detta anförande instämde Helena Bargholtz och Liselott Hagberg
            (båda fp).
          </note>
          <note type="speaker">
            Anf. 103 Tredje vice talman HELENA HÖIJ (kd):
          </note>
          <note>
            Herr talman! Läst men ej förstått, är det många som suckar när
            de har försökt att ta del av lagar och andra regler. Läst men
            ej förstått. Det orsakar inte problem bara för den enskilde utan
            medverkar till ett för samhällsutvecklingen negativt utanförskap.
            Samtidigt ökar antalet lagar och regler som påverkar våra medborgares
            vardagsliv. De ökar inte bara i omfattning utan också i antal.
            Många gånger är det inte självklart vart man ska vända sig för
            att få information och svar på frågor om lagar och regler. Det
            är svårt att skaffa sig en uppfattning om huruvida man känner
            till relevanta regler och bestämmelser.
          </note>
          <note>
            Det är ingen som vinner på ett överbyråkratiserat samhälle. Särskilt
            drabbas de som inte har kunskaper, tid eller resurser. Vi kristdemokrater
            anser därför att reglerna behöver ses över och förenklas. Behovet
            av åtgärder på det här området tycker vi bör ges regeringen till
            känna, och det har vi skrivit i reservation 13.
          </note>
          <note>
            Med det korta konstaterandet vill jag ägna resten av mitt anförande
            till det som tidigare debattörer också har ägnat huvuddelen av
            sin tid till, nämligen åt frågan om vi har en ändamålsenlig myndighetsorganisation,
            om vi har ett effektivt resursutnyttjande hos våra myndigheter.
            Här återstår, anser jag nämligen, en hel del för regeringen att
            göra.
          </note>
          <note>
            Statskontoret har gjort en analys av myndigheternas organisation
            och ledning. I sin rapport är man kritisk till förekomsten av
            små myndigheter, bland annat därför att de inte är kostnadseffektiva.
          </note>
          <note>
            Regeringen har gett Statskontoret ytterligare uppdrag att redovisa
            myndighetsorganisationen på central nivå. Ansvarskommittén har
            för närvarande ett uppdrag att titta på principerna för den centrala
            myndighetsorganisationen.
          </note>
          <note>
            Kristdemokraterna har därför valt att inte reservera sig till
            förmån för vår motion, utan vi har uttryckt vårt ställningstagande
            i ett särskilt yttrande. Med tanke på det beslut som regeringen
            förväntas fatta omkring många myndigheter en flyttkarusell känner
            vi kristdemokrater ett stort behov av att fortsätta att kritiskt
            granska myndighetsstrukturen.
          </note>
          <note>
            Även om frågan inte explicit behandlas i det här utskottet, herr
            talman, så låt mig ändå slå fast att Kristdemokraterna egentligen
            bara ser fördelar med att förlägga myndigheter utanför Stockholmsregionen.
            Vi anser dock att det bör göras när myndigheterna bildas. Av de
            88 myndigheter som har bildats eller ombildats mellan åren 1992
            och 2002 har endast 23 lagts utanför Stockholms län, det vill
            säga 75 % av myndigheterna har förlagts inom Stockholms län.
          </note>
          <note>
            Det är inte ett exempel på ett effektivt resursutnyttjande att
            genom en flyttkarusell riskera att slå sönder fungerande organisationer
            och sprida värdefull kompetens för vinden. Kristdemokraterna kommer
            att fortsätta att granska regeringens agerande när det gäller
            den centrala myndighetsstrukturen.
          </note>
          <note>
            Låt mig övergå till några frågor som rör myndighetsutövningen.
          </note>
          <note>
            I en rättsstat är det viktigt att medel står till buds som garanterar
            den enskilde medborgarens rätt till en säker och snabb handläggning
            av ett ärende. Det är självklart särskilt angeläget när det gäller
            myndighetsutövning mot den enskilde.
          </note>
          <note>
            Kristdemokraterna har länge föreslagit en förstärkning av den
            enskildes ställning gentemot den offentliga förvaltningen genom
            införande av så kallad dröjsmålstalan. En sådan talan skulle ge
            den enskilde möjlighet att i domstol få prövat om ett förvaltningsärende
            onödigtvis har uppehållits hos den myndighet som ska fatta beslut
            i ärendet.
          </note>
          <note>
            Handläggningstiderna hos svenska myndigheter är ofta oacceptabelt
            långa. En lag om dröjsmålstalan, eller passivitetstalan, skulle
            avsevärt stärka den enskildes ställning i förhållande till myndigheten
            och också ha en viss preventiv betydelse. Detta visar inte minst
            erfarenheter från kontinenten där rätt till så kallad passivitetstalan
            förekommer.
          </note>
          <note>
            I detta sammanhang vill jag nämna Fri- och rättighetskommittén.
            Den presenterade för över tio år sedan ett förslag vad gäller
            just dröjsmålstalan. Vi vill ge ett tillkännagivande till regeringen.
            Det gör vi i reservation 4 under punkt 6 som jag härmed yrkar
            bifall till. Regeringen bör få i uppdrag att lägga fram ett lagförslag
            på det här området. Jag hyser stora förhoppningar om att förslaget
            kommer att vinna kammarens gillande. Jag hoppas på en snabb handläggning
            hos regeringen. Det är som sagt mer än tio år sedan som Fri- och
            rättighetskommittén kom med ett sådant förslag.
          </note>
          <note>
            Det finns ett par andra områden där Kristdemokraterna reserverar
            sig när det gäller myndigheternas verksamhet. Det gäller myndigheters
            avgifter. Riksrevisionen har nyligen granskat Regeringskansliets
            och myndigheternas hantering av tvingande avgifter. Granskningen
            visar att det råder flera oklarheter och brister. Det är inte
            rimligt att belägga småföretagare med höga avgifter för olika
            typer av kontroller och inspektioner om inte resurserna går till
            det.
          </note>
          <note>
            Kommuner och länsstyrelser bör kunna utöva viss verksamhet utan
            att onödigt höga kostnader vältras över på företagarna. Här har
            vi en reservation tillsammans med Folkpartiet.
          </note>
          <note>
            Jag vill, precis som föregående talare var inne på, slå ett slag
            för en översyn av att utreda regler som sätter gränser för myndigheters
            informations- och opinionsbildning. Opinionsbildande roll kan
            flera i ett samhälle ha. Det kan vara folkvalda politiker, fristående
            föreningar eller organisationer i det civila samhället. Det finns
            självklart också exempel där statliga myndigheter och deras tjänstemän
            har en viktig opinionsbildande roll.
          </note>
          <note>
            I förlängningen kan det bli ett problem för demokratin om gränserna
            suddas ut eller görs otydliga. Vi har reserverat oss tillsammans
            med Moderaterna, Folkpartiet och Centern för att vi ska göra en
            översyn i syfte att sätta gränser för myndigheternas informations-
            och opinionsbildning.
          </note>
          <note type="speaker">
            Anf. 104 MATS EINARSSON (v):
          </note>
          <note>
            Herr talman! Det är många frågor på bordet. Jag hinner inte kommentera
            alla.
          </note>
          <note>
            Jag börjar med att fästa kammarens uppmärksamhet på att jag står
            bakom tre reservationer, nämligen nr 7, nr 9 och nr 10. För tids
            vinnande nöjer jag mig med att yrka bifall till reservation nr
            7. Jag återkommer till den strax.
          </note>
          <note>
            Tobias Krantz hade ett ganska underhållande inlägg om den svenska
            förvaltningsmodellen och vissa aspekter på den. Tyvärr lägger
            han sig på en debattnivå som det är svårt att ta sig ned till
            utan att skrapa både knän och armbågar. Jag kan därför inte vara
            lika underhållande tillbaka. Det är lite synd. Den polemiska stilen
            kan vara både effektiv och underhållande i andra sammanhang men
            gör det lite för lätt för mina vänner på den socialdemokratiska
            sidan att avfärda argumentationen.
          </note>
          <note>
            Han har nog inte fel i riktigt alla delar. Det fanns korn som
            det finns anledning att diskutera.
          </note>
          <note>
            Det har uppkommit en diskussion kring den svenska förvaltningsmodellen
            och huruvida modellen med självständiga myndigheter egentligen
            är så bra. Man börjar ropa på starka ministrar och att man kanske
            ska inordna myndigheterna i en ministeriell struktur och så vidare.
          </note>
          <note>
            Jag tror att man ska vara mycket försiktig med en sådan utveckling.
            Jag uppfattade att Tobias Krantz var överens med mig på den punkten.
          </note>
          <note>
            Vid en internationell jämförelse tror jag att den svenska förvaltningsmodellen
            trots allt fungerar tämligen väl. Den kanske fungerar väl i förhållande
            till andra länder. Den fråga som måste ställas är naturligtvis:
            Fungerar den tillräckligt väl i förhållande till de uppgifter
            som myndigheterna har? Det är nog inte alltid så. Det är nog till
            och med säkert att det inte alltid är så.
          </note>
          <note>
            Det finns naturligtvis sådant som måste åtgärdas. Jag tror dock
            inte att lösningen ligger i att gå ifrån den svenska förvaltningsmodellen
            med självständiga myndigheter och en regering som är kollektivt
            ansvarig. Jag tror att det är en bra modell.
          </note>
          <note>
            Däremot tror jag att vi kommer att tvingas att börja fundera
            över om regeringen har de resurser och den organisation som krävs
            för den styrning som man också enligt dagens modell är skyldig
            att utföra.
          </note>
          <note>
            Jag tror att man kan peka på ett antal exempel där det har brustit
            därvidlag. Det finns, som sagt, anledning att återkomma till vad
            de bristerna eventuellt kan bero på och hur de ska åtgärdas.
          </note>
          <note>
            Jag tycker att frågan om antalet myndigheter är något av ett
            stickspår. Ståndpunkten att varje ny myndighet är ett framsteg
            för civilisationen tycker jag är lika fånig som den motsatta uppfattningen
            att antalet myndigheter är ett mått på medborgarnas förslavande
            under byråkratin.
          </note>
          <note>
            Det är ju inte antalet myndigheter det handlar om. Det handlar
            om att ha en vettig myndighetsstruktur. Och det är inte så lätt,
            i synnerhet inte i en ganska omfattande förvaltningsapparat som
            den svenska. Därför vore det alldeles utmärkt om regeringen skaffade
            sig den här överblicken över myndighetsstrukturen visst! Men den
            gör ju det, kan vi konstatera. Det blir alltså lite svårt att
            få till en reservation på det.
          </note>
          <note>
            Därför finns det ingen anledning att i det här läget fatta några
            extra beslut just nu. Denna översyn pågår och kommer att ge någon
            typ av resultat och någon typ av bedömning, och den bedömningen
            ska naturligtvis vi i den svenska riksdagen vara med och göra.
            Det är möjligt att vi kommer att få anledning att både göra tillkännagivanden
            och fatta beslut här i kammaren om inte regeringen lever upp till
            det vi har rätt att förvänta oss av den, men i det här läget tror
            jag att det är alldeles riktigt att avvakta denna kartläggning
            och det arbete som sker.
          </note>
          <note>
            Inom parentes kan jag säga att det hänvisas till Statskontoret,
            som har kommit fram till att det är dåligt med många små myndigheter.
            Jag har all respekt för Statskontoret; det är en mycket kompetent
            myndighet. Men det kanske vore förvånande om en så stor myndighet
            som Statskontoret kom fram till att det är dåligt med stora myndigheter
            och bättre med små. Om man talar med en del små myndigheter tror
            jag att de kommer att kunna peka på en del fördelar som finns
            med små myndigheter. Det finns nog flera sidor av det där, men
            det var som sagt mer ett parentetiskt inskott.
          </note>
          <note>
            Jag ska också säga någonting om reservation 7, som handlar om
            myndigheters tillvaratagande av forskningsresultat. I en motion
            föreslås att det i regleringsbrev införs att myndigheter är skyldiga
            att söka och använda befintlig kunskap och forskningsresultat
            samt att man bör utveckla strategier för att bättre utnyttja kunskap
            och forskning inom statliga myndigheter. Ingen har någonting emot
            detta, inte heller utskottets majoritet.
          </note>
          <note>
            Utskottsmajoriteten säger: Att anställda inom offentlig förvaltning
            besitter hög och relevant kompetens för sina arbetsuppgifter har
            enligt utskottets mening stor betydelse för om myndigheterna skall
            kunna fullgöra de uppgifter som åläggs dem. Det arbete som pågår
            med kvalitetsutveckling och kompetensförsörjning inom den statliga
            förvaltningen är därför mycket viktigt. Vi är alltså helt ense.
          </note>
          <note>
            Sedan säger dock utskottsmajoriteten: Något skäl för att riksdagen
            härvidlag skulle tillkännage för regeringen vikten av att forskningsresultat
            tas till vara finner dock inte utskottet. Tvärtom, säger jag.
            Just därför att detta är viktigt finns det nu anledning att göra
            detta tillkännagivande i enlighet med reservation nr 7.
          </note>
          <note type="speaker">
            Anf. 105 TOBIAS KRANTZ (fp) replik:
          </note>
          <note>
            Herr talman! Mats Einarsson förklarade att han slår vakt om den
            svenska förvaltningsmodellen, rågången mellan politik och förvaltning.
            Problemet, Mats Einarsson, är ju att denna förvaltningsmodell
            nu håller på att förfuskas. Det sker ett omfattande missbruk av
            utnämningsmakten på ett antal olika områden. Rapporterna kommer
            slag i slag. Det kan ju inte vara så, Mats Einarsson, att det
            enbart är socialdemokrater som exempelvis är lämpliga att leda
            statliga utredningar, att leda statliga verk eller att sitta som
            ordförande i universitets- och högskolestyrelser.
          </note>
          <note>
            Jag skulle vilja ställa frågan så här, Mats Einarsson: Om det
            nu är så och jag får ju lita på den uppgift du kommer med att
            du och Vänsterpartiet slår vakt om den svenska förvaltningsmodellen,
            varför håller ni då hela tiden den socialdemokratiska regeringen
            om ryggen?
          </note>
          <note type="speaker">
            Anf. 106 MATS EINARSSON (v) replik:
          </note>
          <note>
            Herr talman! Det är nog en missuppfattning från Folkpartiets
            sida att vi håller den socialdemokratiska regeringen om ryggen.
            Vi tar naturligtvis ställning i sakfrågor och ingenting annat.
          </note>
          <note>
            Det finns ett polemiskt drag i Folkpartiets argumentation jag
            var inne på det tidigare som gör att den ganska lätt kan avvisas.
            Man kan misstänkliggöra er för att ni egentligen är sura för att
            ni inte har tillräckligt många poster och sådana saker. Det är
            lite synd att debatten förs på det sättet. Jag tycker att det
            är överord det förfuskas, det är allmänt elände och det finns
            snart ingenting kvar av den svenska modellen. Det där stämmer
            naturligtvis inte.
          </note>
          <note>
            Det vi hittills har sett när vi granskat utnämningsmakten är
            naturligtvis en bild man kan ha synpunkter på. Är det en rimlig
            proportion? Är det lite för mycket sossar här och lite för lite
            folkpartister där? Javisst, det kan man ha synpunkter på. Det
            är inte konstigt om man har synpunkter på det utifrån olika politiska
            utgångspunkter. Men är det fråga om ett förfuskande av den svenska
            förvaltningsmodellen eller någonting i den stilen? Nej, jag tycker
            faktiskt inte att det går att visa det.
          </note>
          <note>
            Visst kan man vara missnöjd med folk som regeringen utser och
            vilja se andra människor utsedda. Det kan vi från Vänsterpartiets
            sida också. Men det är en annan sak att säga att man här missbrukar
            sin makt eller förfuskar den svenska modellen. Jag menar att detta
            är överord. Den typen av argumentation gör det som sagt också
            ibland lite svårt att föra en konstruktiv debatt om de här frågorna.
          </note>
          <note type="speaker">
            Anf. 107 TOBIAS KRANTZ (fp) replik:
          </note>
          <note>
            Herr talman! Mats Einarsson säger att det ska föras en konstruktiv
            debatt och föras fram en saklig kritik. Mats Einarsson har ju
            alla möjligheter att föra fram den typen av kritiska synpunkter
            mot regeringens utnämningspolitik, och jag har inte någon gång
            som denna fråga varit uppe hört Mats Einarsson yttra några som
            helst kritiska synpunkter mot den utnämningspolitik som har förts.
            Vill Mats Einarsson ta tillfället i akt att göra det tycker jag
            att han ska göra det. Välj i så fall gärna mindre polemiska ordalag,
            men ta chansen att nu yttra den här kritiken!
          </note>
          <note>
            Vid ett av de värsta övertrampen i den socialdemokratiska utnämningspolitiken
            yttrade Lars Ohly att det nu behövde ske en ändring när det gällde
            reglerna för hur utnämningar går till. Tyvärr har Vänstern efter
            det yttrandet backat från det, så man kan ju undra vem som egentligen
            tecknar firma inom Vänsterpartiet.
          </note>
          <note>
            Min fråga till Mats Einarsson kvarstår: Varför ägnar ni er ständigt
            åt att skydda den socialdemokratiska regeringen? Varför tar ni
            inte fram den här kritiken, som Mats Einarsson säger att det finns
            skäl att föra fram?
          </note>
          <note type="speaker">
            Anf. 108 MATS EINARSSON (v) replik:
          </note>
          <note>
            Herr talman! Lyssna då noga: Jag är mycket kritisk till den socialdemokratiska
            regeringens utnämningspolitik. Det finns mängder av mycket kompetenta
            vänsterpartister som skulle kunna göra ett mycket bra jobb som
            verkschefer, som utredningsordförande och på många andra poster.
            Regeringen tar inte till vara den kompetens som finns i Vänsterpartiet.
            Jag är mycket kritisk på den punkten.
          </note>
          <note>
            Men regeringen begår inte ett konstitutionellt brott när den
            utser, i mitt tycke, fel personer ibland. Eftersom jag nu råkar
            tillhöra konstitutionsutskottet har det i regel varit de konstitutionella
            aspekterna på utnämningspolitiken som har diskuterats här. Jag
            tror kanske att det ibland är en fördel om vi håller oss till
            de konstitutionella aspekterna när vi debatterar åtminstone konstitutionsutskottets
            betänkanden.
          </note>
          <note type="speaker">
            Anf. 109 KERSTIN LUNDGREN (c):
          </note>
          <note>
            Herr talman! Statlig förvaltning handlar om en ny tid med gamla
            strukturer. Vi lever i en flernivådemokrati. Vi skulle behöva
            mer av federal maktdelning för att skapa tydlighet. Vi skulle
            behöva stärka det civila samhället för att ge mer makt till medborgarna
            och ökat utrymme för medborgarnas egna val och överväganden.
          </note>
          <note>
            Regeringen, och för den delen även denna kammares majoritet,
            stärker i stället ofta den statliga maktstrukturen. Myndighets-Sverige,
            myndighetsstrukturen, är ett medel i det arbetet. I stället för
            civilsamhälle får vi fler myndigheter. I stället för ökad makt
            åt medborgarna får vi fler myndigheter. Här finns en otydlighet
            som delvis följer av bristande maktdelning där nya myndigheter
            blir sättet att styra från ovan.
          </note>
          <note>
            I betänkandet finns förslag om att vi ska införa ett tak för
            myndighetsantalet. Är det en lösning? Kanske. Men det är enkelt
            att kringgå ett sådant. Vi har sett och ser runtomkring i dag
            hur den ena myndigheten går in i den andra och blir en större
            myndighet, och så får vi färre myndigheter. Det är ju ett enkelt
            sätt att kringgå både tak- och solnedgångsmodeller.
          </note>
          <note>
            Det intressanta är egentligen att titta på behovet av myndigheter,
            att se på vad som är uppdraget. Där har vi i det här betänkandet
            pekat på ett uppdrag som vi inte behöver utveckla, nämligen de
            opinionsbildande myndigheternas roll. Här behöver man hitta en
            tydligare struktur för att bidra till just en synlighet och en
            tydlighet när det gäller våra myndigheter och för att stärka det
            civila samhället.
          </note>
          <note>
            Att titta närmare på uppdraget är alltså en uppgift, men också
            att se på regelförändringar och regelminskning. Det är också frågan,
            om nya regler alla gånger är det som stärker vårt svenska samhälle
            och stärker medborgarna. En förenklingsgenomlysning av regelverket
            är någonting som vi också ser som ett botemedel för att minska
            behovet av myndigheter, för nya regler ger nya krav som ger nya
            myndigheter. Låt oss i stället se på en annan färdriktning.
          </note>
          <note>
            I den här delen, som gäller just förenklingar av regelverket,
            herr talman, vill jag också yrka bifall till reservation 13 under
            punkt 20.
          </note>
          <note>
            Vi har kunnat se här och i andra sammanhang att regeringens bild
            av sina myndigheter inte är övertydlig, oavsett om man tittar
            på det uppdrag som givits Statskontoret eller annan granskning.
            Det här är naturligtvis ett bekymmer för medborgare, för oss här
            i kammaren, men också för regeringen. Det blir en otydlighet om
            man inte vet riktigt vilka myndigheter som finns eller hur det
            är. Det bidrar inte till att skapa en bra ledning för den strukturen
            heller. Det visar måhända att växten har varit för stor när det
            gäller den statliga myndighetsstrukturen.
          </note>
          <note>
            Här finns en översyn både i Ansvarskommittén, som vi hoppas ska
            få ett sådant uppdrag det kommer vi att diskutera i annat sammanhang
            och i Grundlagsutredningen, där vi hoppas att vi ska kunna nå
            en väg med tydligare maktdelning, med ett starkt civilsamhälle
            och myndigheter och ett statligt system som inte tar över.
          </note>
          <note>
            Vi har när det gäller myndighetsstrukturen ett särskilt yttrande
            tillsammans med Kristdemokraterna som pekar på några av de här
            punkterna.
          </note>
          <note>
            Det finns också i betänkandet en diskussion om myndigheternas
            självständighet, frågan om utnämningsmakten. Här finns ett uppdrag
            till Grundlagsutredningen att titta på detta. Det är viktigt.
            Det är en del av strukturen, hur man använder utnämningsmakt,
            hur maktdelningen ser ut och hur ansvarsutkrävandet görs möjligt.
          </note>
          <note>
            Visst är det möjligt att med dagens system göra utnämningsmakten
            mer genomsiktlig. Visst är det möjligt att med dagens utnämningsmakt
            få en bättre kontroll över grunderna, så att man verkligen lever
            upp till bokstaven i regeringsformen. Men i den här delen ser
            vi att ett uppdrag är givet. Därför deltar vi inte i en reservation
            som rör detta. Men vi ser fram emot det arbete som görs och kommer
            att göras i Grundlagsutredningen för att se över de här frågorna.
          </note>
          <note>
            Till sist, herr talman, är det en fråga som är viktig när det
            gäller att stärka det civila samhället. Det är att stärka medborgarnas
            makt och medborgarnas röst gentemot myndigheterna. Det är naturligtvis
            ett bekymmer när vi som medborgare har till uppdrag att snabbt
            svara och reagera när myndigheter ställer frågor. Vi kan bli ansvariga
            på olika sätt om vi inte lever upp till de krav som myndigheterna
            ställer. Men som medborgare eller enskilda företagare har vi inte
            någonting att sätta emot när myndigheterna inte svarar på våra
            frågor, när inte myndigheterna lever upp till de krav som vi har
            rätt att ställa.
          </note>
          <note>
            Det är mot den bakgrunden vi med glädje noterar att det ser ut
            att kunna bli en majoritet i den här kammaren för just ett tillkännagivande
            när det gäller frågan om dröjsmålstalan. Det är ett sätt att stärka
            det civila samhället. Det är ett sätt att skapa en bättre balans
            i strukturen, och det är en del av en utveckling som vi från Centerpartiet
            välkomnar.
          </note>
          <note>
            En stor fråga i Myndighets-Sverige, men liten i betänkandet,
            är naturligtvis bemötandefrågorna. Det finns en punkt i betänkandet
            som rör just bemötandefrågorna, som vi annars också brukar ta
            upp. Det är HBT-frågorna. Myndigheterna måste också kunna bemöta
            medborgarna på ett gott sett oavsett vem man är när man kommer.
            Det är naturligtvis en viktig sak att HBT-kompetensen byggs upp.
            Här sades att man skulle jobba med utbildningsprogram och annat.
            Låt oss se att det verkligen blir någonting. Fortfarande hörs
            signaler om dåligt bemötande just på de här grunderna. Och det
            är naturligtvis någonting som vi inte kan acceptera.
          </note>
          <note>
            Herr talman! Jag står naturligtvis bakom alla reservationer,
            men för tids vinnande nöjer jag mig med att yrka bifall till det
            jag redan gjort.
          </note>
          <note type="speaker">
            Anf. 110 MATS EINARSSON (v) replik:
          </note>
          <note>
            Herr talman! Kerstin Lundgren använde begreppet maktdelning ett
            flertal gånger. Men det var lite oklart för mig i vilken betydelse.
            Ursprungligen användes det som en paroll riktad mot den gamla
            kungamakten som i sin hand hade koncentrerat den dömande makten,
            den lagstiftande makten, finansmakten och den exekutiva makten.
            Maktdelning riktad mot denna maktkoncentration banade väg för
            en demokrati.
          </note>
          <note>
            På senare tid har maktdelning använts i en delvis annorlunda
            betydelse, nämligen om att dela den lagstiftningsmakt som nu ligger
            hos riksdagen som folkets främsta företrädare, enligt amerikansk
            modell eller enligt det gamla tvåkammarsystemet, alltså olika
            sätt att försvåra för en majoritet att få genomslag för sin politik.
          </note>
          <note>
            Nu undrar jag lite grann vilken maktdelning det är Kerstin Lundgren
            talar om.
          </note>
          <note type="speaker">
            Anf. 111 KERSTIN LUNDGREN (c) replik:
          </note>
          <note>
            Herr talman! Det är en maktdelning i flera steg. Det är naturligtvis
            viktigt att skapa tydliga strukturer där vi också får en maktdelning.
            Vi kan även tänka oss att resonera om lagstiftningsfrågor eller
            förordnandefrågor på flera nivåer, därför att vi har flera nivåer
            som vi verkar på. Vi har en maktdelning i dag mellan EU-nivå,
            som stiftar lagar, och Sveriges riksdag, som också stiftar lagar.
            Vi har redan en maktdelning på den nivån, som vi har delegerat.
          </note>
          <note>
            Vi ser naturligtvis möjligheten att skapa en tydligare maktdelning
            också i den offentliga verksamheten i vårt land. I den maktdelningen
            ingår också domstolar och annat som en del, därför att det är
            fråga om att utgå från medborgarna, stärka den enskilda individen
            och stärka det civila samhället, inte genom att göra det offentliga
            rummet till allt överskuggande utan till att få en bättre balans
            i hela vår struktur för medborgarnas ökade möjlighet till makt.
          </note>
          <note type="speaker">
            Anf. 112 MATS EINARSSON (v) replik:
          </note>
          <note>
            Herr talman! Nu tror jag att vi är uppe i tre olika betydelser
            av maktdelning. Först har vi den funktionella maktuppdelningen
            mellan dömande, exekutiv och lagstiftande makt. Sedan hade vi
            den som jag tog upp, att man alltså delar på den lagstiftande
            makten i syfte att begränsa majoritetens möjligheter att få genomslag
            för sin politik. Och sedan har vi den vertikala maktdelningen,
            heter det väl, mellan olika nivåer i samhället.
          </note>
          <note>
            Det här är alltså tre helt olika typer av uppdelning. Jag tror
            att det kan finnas skäl att i debatten försöka hålla isär de sakerna.
            Jag ska läsa protokollet i morgon och se om jag kanske lite bättre
            kan förstå vad Kerstin Lundgren säger. Men för tillfället tror
            jag ändå att det finns anledning att uppmana till en viss ordning
            i debatten kring de olika aspekterna av maktdelning, om jag nu
            får använda det begreppet för hela det här perspektivet.
          </note>
          <note type="speaker">
            Anf. 113 KERSTIN LUNDGREN (c) replik:
          </note>
          <note>
            Herr talman! Läs gärna protokollet och låt oss fortsätta att
            föra en diskussion både om horisontell och om vertikal maktdelning.
            Det är naturligtvis det som det handlar om.
          </note>
          <note>
            Sedan är det så att Mats Einarsson och jag har helt olika utgångspunkter.
            För Mats Einarsson och Vänsterpartiet, eller kommunisterna, väljer
            ju att ha en koncentrerad punkt som makten ska samlas hos. Det
            är någonting som vi från vår sida vill strida för att förändra
            och förhindra. Vi vill säkerställa maktdelning som en grund för
            medborgaren. Den enskilde individens möjligheter och maktutövning
            ska kunna bli tydligare och utökad.
          </note>
          <note type="speaker">
            Anf. 114 INGER JARL BECK (s):
          </note>
          <note>
            Herr talman! Jag får börja med att yrka bifall till förslaget
            i betänkandet och avslag på samtliga reservationer.
          </note>
          <note>
            Statlig förvaltning är rubriken till detta betänkande. Det låter
            varken spännande eller upplyftande, snarare lite stelt och byråkratiskt.
            Men mer än vad vi tror och vad vi möter i vår vardag är faktiskt
            statlig förvaltning. När vi kör på motorvägen, besöker Försäkringskassan,
            registrerar vårt företag eller får vår skattsedel är det statlig
            förvaltning i en eller annan form vi använder oss av.
          </note>
          <note>
            För oss socialdemokrater är statlig förvaltning en viktig del
            av medborgarnas vardag. En statlig förvaltning är till för medborgarna
            och ska präglas av öppenhet, lyhördhet, pålitlighet, effektivitet,
            kvalitet och rättssäkerhet. Genom en välskött statlig förvaltning
            kan alla medborgares lika värde och allas rätt till likabehandling
            komma till uttryck i samhället. Ett exempel på likabehandling
            är vårt sjukförsäkringssystem, där sjukdomen snart inte är avgörande
            för behandling och ersättning, där alla har rätt till 80 % av
            sin inkomst i sjukersättning, där förvaltningen och regelverket
            är lika oavsett vilken inkomst man har eller vilken ställning
            man har i samhället.
          </note>
          <note>
            Herr talman! Som varma anhängare av allas rätt till likabehandling,
            också vad gäller statlig förvaltning, motsätter vi socialdemokrater
            oss på det bestämdaste Moderaternas förslag om att sjukdomens
            art ska vara avgörande för vilken sjukersättning som ska tillämpas.
            Frågan till Moderaterna är: Vari ligger medborgarnas lika värde
            i detta förslag? Vilken trygghet ska medborgarna känna mot myndigheterna
            på så slappa grunder?
          </note>
          <note>
            Ett annat exempel är hur det skulle se ut om vi inte hade statlig
            förvaltning och regelverk för trafiken. Hur skulle det se ut om
            var och en själv fick bestämma trafikreglerna? Det skulle bli
            fullständigt kaos på vägarna.
          </note>
          <note>
            Dessa vardagsnära exempel påvisar tydligt att statlig förvaltning
            inte bara är byråkrati, eller till och med onödig byråkrati, utan
            en viktig del i vårt demokratiska samhälle.
          </note>
          <note>
            Herr talman! Medborgarna ska känna trygghet i kontakter med myndigheterna.
            Därför står den statliga förvaltningen i ständig utveckling. Styrningen
            av myndigheterna har förbättrats under de senaste åren. Men ytterligare
            åtgärder behövs. En särskild satsning genomförs för närvarande,
            och en handlingsplan har tagits fram för fortsatt arbete med styrning
            av myndigheterna.
          </note>
          <note>
            En fråga som behandlas i betänkandet är 24-timmarsmyndigheten.
            Utvecklingen av 24-timmarsmyndigheten innebär att medborgarna
            och företag på ett enkelt och snabbt sätt ska kunna få information,
            lämna uppgifter och uträtta andra ärenden. Exempel på detta är
            statistik, bygglovsansökan och ansökan om gymnasieprogram. Detta
            ska ske oberoende av tid, plats och oavsett hur ansvaret för olika
            samhällsuppgifter är fördelat mellan olika myndigheter eller mellan
            stat, kommun och landsting. Det är viktigt att myndigheterna kan
            erbjuda sina tjänster via olika kanaler, bland annat med hjälp
            av elektroniska tjänster. Medborgare och företag ska på så sätt
            göras mer delaktiga i den offentliga beslutsprocessen.
          </note>
          <note>
            För att stimulera utvecklingen har Delegationen för utveckling
            av offentliga e-tjänster tillsatts och Nämnden för elektronisk
            förvaltning inrättats. Därutöver har Statskontoret fått i uppdrag
            att utarbeta ett system för en återkommande uppföljning av 24-timmarsmyndigheten.
          </note>
          <note>
            Herr talman! Informationstekniken gör det möjligt att utforma
            nya servicelösningar och organisationsformer i den offentliga
            verksamheten. Sex myndigheter har gemensamt fått uppdraget att
            utveckla och pröva nya former för lokal service- och produktionssamverkan.
            Arbetet genomförs i regionala samverkansprojekt i Skåne, Västra
            Götalands, Västerbottens och Norrbottens län.
          </note>
          <note>
            För närvarande bedrivs 15 olika delprojekt. I Skåne pågår bland
            annat projekt som syftar till att förenkla och samordna flyktingars
            och invandrares kontakter med myndigheterna. I Norrbotten och
            Västerbotten är projekten inriktade på att genom myndighetssamverkan
            bibehålla och utveckla offentlig verksamhet i glesbygdskommunerna.
            Försöksverksamheten med samtjänst vid medborgarkontor, som vi
            debatterade i kammaren i fjol, har permanentats.
          </note>
          <note>
            Andra typer av samverkan sker i gemensamma projekt mellan myndigheter
            kring specifika frågor, till exempel finansiell samordning inom
            rehabiliteringsområdet. Syftet är här att effektivisera resursanvändningen
            samt ta hand om individer som behöver rehabiliteringsinsatser
            från flera olika aktörer. Inom exempelvis Finsam arbetar Försäkringskassan,
            länsarbetsnämnden, en eller flera kommuner och landstinget. Verksamheten
            bedrivs genom så kallade samordningsförbund där de samverkande
            parterna är representerade. Finsam är ett bra exempel på hur statlig
            förvaltning tillsammans med regional och lokal förvaltning kan
            förbättra vardagen för medborgarna.
          </note>
          <note>
            Herr talman! Möjligheten för enskilda att föra dröjsmålstalan
            mot myndigheter har diskuterats flera gånger i kammaren. Hittills
            har alla förslag i den riktningen avvisats. Vi har redan genom
            JO:s och JK:s tillsynsverksamhet bra möjligheter att ingripa mot
            alltför långsam handläggning av myndigheterna. Problemet med orimligt
            långa handläggningstider finns förvisso, men om det är ett stort
            problem och orsakerna till det löses genom rätten att föra dröjsmålstalan
            är mer osäkert. Om dröjsmålet beror på en tillfällig hög arbetsbelastning
            eller ett särskilt komplicerat ärende ger förslaget i reservationen
            ingen faktisk förbättring av sakläget. Det går inte heller att
            bortse från att möjlighet att föra dröjsmålstalan i vissa fall
            kan gå ut över kvaliteten på handläggningen och därmed myndighetsbeslutet.
            I valet mellan snabb och fel eller långsam men rätt väljer vi
            socialdemokrater hellre det senare.
          </note>
          <note>
            Herr talman! Många av de borgerliga förslagen under senare tid,
            både här i kammaren och i den offentliga debatten, har gått ut
            på att avskaffa eller begränsa de statliga myndigheterna och i
            stället inrätta olika typer av fristående kommissioner för att
            lösa olika frågor. Fristående från vad? kan man fråga. Från riksdagen,
            från regeringen eller någon annan form av direkt eller indirekt
            demokratisk styrning?
          </note>
          <note>
            På vilket sätt skulle invånarna i Sverige gynnas av att man genom
            kommissioner skapar parallella system för statlig förvaltning,
            beslutsfattande och kontroll av densamma? Eller är det bara ett
            sätt att försöka flytta makten från de statliga myndigheterna
            till mer halvofficiella, halvprivata alternativ? En myndighet
            är reglerad och kontrollerad ytterst av riksdagsbeslut och har
            därför större demokratisk förankring än de borgerliga kommissioner
            som ska lösa än den ena, än den andra, frågan oklart med vilket
            mandat. Mycket arbete görs redan kring de frågor som tas upp i
            motionerna. Det sker i Ansvarskommittén med hela dess uppdrag,
            i Diskrimineringskommittén och i Jämställdhetspolitiska utredningen.
            Men det räcker inte.
          </note>
          <note>
            Herr talman! Statlig förvaltning är en bra idé och nödvändig
            för en fungerande demokrati. Men verksamheten måste hela tiden
            ses över och förbättras. Varje myndighet har att varje dag vinna
            medborgarnas förtroende och få sin verksamhet ifrågasatt i den
            allmänna opinionen. Vi vet till exempel att många medborgare känner
            en viss vanmakt inför bristen på samverkan mellan myndigheter,
            och man upplever att regler snarare än behov styr verksamheten.
          </note>
          <note>
            Riksdagens viktigaste arbete vad gäller den statliga förvaltningen
            är därför att ge myndigheterna rätt förutsättningar för att vinna
            just allmänhetens förtroende. Vi socialdemokrater kommer i fortsättningen
            att arbeta både i och utanför kammaren med detta.
          </note>
          <note type="speaker">
            Anf. 115 HENRIK S JÄRREL (m) replik:
          </note>
          <note>
            Herr talman! Jag blev lite fundersam på Inger Jarl Becks inlägg,
            när hon talade om att sjukdomars art ska likabehandlas och likabedömas.
            Vi har inte någon annan mening från Moderaternas sida tvärtom.
            Rättstillämpningens likhet och likformigheten i rättstillämpningen
            är utomordentligt viktig för ett rättssamhälle.
          </note>
          <note>
            Jag vill erinra om att mot socialdemokratiskt bättre vetande
            fick de borgerliga, inte minst Moderaterna, tala för en sammanslagning
            till en gemensam försäkringskassa. Socialdemokraterna ville länge
            behålla en regional organisation med regionala styrelser. Med
            den nya myndigheten ökas möjligen förutsättningarna för en bättre
            likformighet vid bedömningen av sjukdomars art.
          </note>
          <note>
            Jag vill också påpeka att det är Försäkringskassan som slutligen
            bedömer arbetsförmågan eller arbetsoförmågan hos den som är sjukskriven
            eller som gör anspråk på att få bli sjukskriven eller förtidspensionerad.
            Där har, som vi har sett de senaste dagarna, kritiken mot en skärpt
            tillämpning av gällande regelverk gjort sig gällande hos många
            ur försäkringstagarkollektivet runtom i landet, därför att fortfarande
            finns det olikheter i rättstillämpningen hos försäkringskassorna.
          </note>
          <note>
            Inger Jarl Beck föredrar långsam och sen handläggning när det
            gäller frågan om eventuell dröjsmålstalan. Det var väl bra att
            vi fick ett besked om att Socialdemokraterna föredrar det. Men
            det behöver inte vara något motsatsförhållande mellan en noggrann
            och kompetent handläggning av ett ärende och att det sker rimligt
            snabbt. Det handlar om effektiviteten på arbetsplatsen, organisationen
            av arbetet och kompetensen hos handläggarna. Den kanske kan stärkas
            både här och var.
          </note>
          <note type="speaker">
            Anf. 116 INGER JARL BECK (s) replik:
          </note>
          <note>
            Herr talman! När det gäller arten av sjukdom har, vad jag vet,
            den moderate partiledaren Fredrik Reinfeldt gått ut och sagt att
            man kan tänka sig att sänka sjukförsäkringsersättningen till 65
            %, men att det också kan vara så att den som har en annan sjukdom,
            som cancer, ska ha 70 eller 75 %. Därför har det varit en diskussion
            om ersättningen. Detta är det budskap som man i de moderata leden
            går ut med till allmänheten.
          </note>
          <note>
            När det gäller dröjsmål har vi ingen annan uppfattning än vad
            som står i betänkandet. Det kan vara långa handläggningstider
            i vissa ärenden. Men man kan också konstatera när det gäller dröjsmål
            att Justitieombudsmännen i sin ämbetsberättelse redovisar att
            under treårsperioden 19992003 hade 18 ärenden handlagts. Jag har
            svårt att hålla med om att det är en stor fråga.
          </note>
          <note type="speaker">
            Anf. 117 HENRIK S JÄRREL (m) replik:
          </note>
          <note>
            Herr talman! När det gäller den procentuella ersättningsgrunden
            för olika sjukdomar har det egentligen inte så mycket att göra
            med en rättssäker och korrekt handläggning av själva ärendet.
            Det är det vi talar om nu, om kompetensen i handläggningen och
            att man ska bedöma samma sjukdomars art likvärdigt runtom i landet,
            just för likformighet och rättvisa i bedömningen av olika sjukdomar
            och sjukdomars art. Det andra har mer med behov att göra, och
            det är inte riktigt det vi behandlar i den här debatten.
          </note>
          <note type="speaker">
            Anf. 118 INGER JARL BECK (s) replik:
          </note>
          <note>
            Herr talman! Statsrådet Hans Karlsson har också tagit upp frågan
            och sagt att om det skulle vara på det sättet att det är olika
            handläggningstider ute i landet kommer man att ta tag i det och
            vidta åtgärder.
          </note>
          <note type="speaker">
            Anf. 119 TOBIAS KRANTZ (fp) replik:
          </note>
          <note>
            Herr talman! Först upphöjer regeringen Högskolan i Örebro till
            universitet. Sedan utser samma universitet, med en rektor med
            socialdemokratisk bakgrund och en universitetsstyrelse med tydlig
            socialdemokratisk dominans, landets statsminister till hedersdoktor.
            Min enkla fråga till Inger Jarl Beck är: Anser Inger Jarl Beck
            att detta är ett uttryck för en sund relation mellan svensk statsförvaltning
            och regeringsmakten?
          </note>
          <note type="speaker">
            Anf. 120 INGER JARL BECK (s) replik:
          </note>
          <note>
            Herr talman! När det gäller utnämningen av statsminister Göran
            Persson har högskolan tagit det beslutet. Jag har inget inflytande
            över det.
          </note>
          <note type="speaker">
            Anf. 121 TOBIAS KRANTZ (fp) replik:
          </note>
          <note>
            Herr talman! Nej, jag inser att Inger Jarl Beck inte har något
            inflytande över det beslut som universitetet har fattat. Min fråga
            gällde om Inger Jarl Beck och socialdemokraterna i kammaren anser
            att det är ett uttryck för en sund relation mellan regeringsmakten
            och svensk förvaltning i form av Örebro universitet att regeringen
            först upphöjer Högskolan i Örebro till universitet och att sedan
            universitetet utnämner en av dem som har varit delaktiga i beslutet
            till hedersdoktor.
          </note>
          <note>
            Jag upprepar frågan: Är detta ett uttryck för en sund relation
            mellan svensk statsförvaltning och regeringsmakten?
          </note>
          <note type="speaker">
            Anf. 122 INGER JARL BECK (s) replik:
          </note>
          <note>
            Herr talman! Jag vet inte riktigt vad Tobias Krantz menar med
            sund relation. Jag utgår från och anser att man har en väldigt
            bra relation mellan förvaltningen och högskolan.
          </note>
          <note type="speaker">
            Anf. 123 Tredje vice talman HELENA HÖIJ (kd) replik:
          </note>
          <note>
            Herr talman! När det gäller dröjsmålstalan skriver Socialdemokraterna
            och Vänsterpartiet i betänkandet att en generell reglering skulle
            riskera att försvåra anpassningen till enskilda myndigheters förutsättningar.
            I sitt anförande säger Inger Jarl Beck att det är viktigt att
            medborgarna kan känna trygghet i kontakten med myndigheterna.
          </note>
          <note>
            Jag vill då fråga Inger Jarl Beck hur medborgarna ska kunna känna
            trygghet i kontakterna med myndigheterna när utgångspunkten är
            enskilda myndigheters förutsättningar och inte enskilda medborgares
            förutsättningar.
          </note>
          <note type="speaker">
            Anf. 124 INGER JARL BECK (s) replik:
          </note>
          <note>
            Herr talman! Alla myndigheter har ett åliggande att följa regelverket.
            Jag utgår från att varje myndighet gör det, oavsett om det är
            en liten eller en stor myndighet, att det finns frågor av olika
            karaktär och att frågorna handläggs skyndsamt.
          </note>
          <note type="speaker">
            Anf. 125 Tredje vice talman HELENA HÖIJ (kd) replik:
          </note>
          <note>
            Herr talman! Vi vet att det finns ärenden som har tagit oacceptabelt
            lång tid, och vi vet att enskilda individer och enskilda företag
            har farit mycket illa av det här. Jag kan bara konstatera med
            glädje och se fram mot att kammaren i morgon får en majoritet
            bakom det förslag som Kristdemokraterna har drivit, först själva
            och nu med stöd av fyra andra partier, för en reglering när det
            gäller dröjsmålstalan.
          </note>
          <note>
            I min andra replik skulle jag vilja ställa ytterligare ett par
            frågor till Inger Jarl Beck, och det handlar om myndighetsstrukturen.
            Ser Socialdemokraterna ett problem med det växande antalet myndigheter,
            att myndigheterna växer och att de blir fler? Anser Socialdemokraterna
            att det är förenligt med effektivitet och gott resursutnyttjande
            att sätta i gång en flyttkarusell, som riskerar att sprida värdefull
            kunskap för vinden och flytta runt arbetslöshet, i stället för
            att från början ha en strategi för hur myndigheter ska förläggas
            utanför Storstockholmsregionen?
          </note>
          <note type="speaker">
            Anf. 126 INGER JARL BECK (s) replik:
          </note>
          <note>
            Herr talman! När det gäller dröjsmålstalan kan jag läsa ur KU:s
            betänkande från 2002/03 där man säger så här: Enligt 7 § i författningslagen
            ska varje ärende där någon enskild är part handläggas så enkelt,
            snabbt och billigt som möjligt utan att säkerheten eftersätts.
            Jag utgår från att våra myndigheter handlägger ärenden utifrån
            förvaltningslagen.
          </note>
          <note>
            När det gäller myndighetsorganisationen kan man säga att under
            riksmötet 2003/04 lades det ned 14 myndigheter. Det var bland
            andra Centrala djurförsöksnämnden, Nämnden för statens avtalsförsäkringar
            och Steriliseringsnämnden.
          </note>
          <note>
            14 nya myndigheter bildades. Av dessa ingår, kan jag säga, sju
            i den nybildade organisationen för etikprövning av forskning som
            består av en central och sex regionala myndigheter. Mest påtaglig
            är nedläggningen av de regionala skattemyndigheterna och Riksskatteverket
            vid bildandet av Skatteverket. Vidare har vi delningen av Patent-
            och registreringsverket i två myndigheter: Patent- och registreringsverket
            som har att handlägga det industriella rättsskyddet och Bolagsverket
            som sköter bolagsregistreringar.
          </note>
          <note>
            Från och med i år är Riksförsäkringsverket sammanslaget med Försäkringskassan
            som därmed har bildat en myndighet. Därmed har 20 myndigheter
            lagts ned.
          </note>
          <note>
            Jag kan säga att en reformering av domstolarnas yttre organisation
            pågår med bland annat en sammanslagning av tingsrätterna. Det
            finns nämligen ett utredningsförslag om att slå samman myndigheter
            inom kriminalvården. Samtidigt ska man se över kronofogdemyndigheterna.
            Denna fråga ligger fortfarande hos Ansvarskommittén, som har att
            se över myndighetsstrukturen.
          </note>
          <note type="speaker">
            Anf. 127 KERSTIN LUNDGREN (c) replik:
          </note>
          <note>
            Herr talman! Det senaste inlägget från Inger Jarl Beck är ett
            tydligt exempel på hur man kan leka med, förändra, myndighetsstrukturer
            utan att förändra någonting i sak när det gäller uppdrag relativt
            snabbt kan antalet myndigheter minskas eller ökas.
          </note>
          <note>
            Jag skulle vilja ställa följande fråga till Inger Jarl Beck:
            Vad är det största behovet i dag att stärka den enskilde medborgarens
            och den enskilde företagarens möjligheter och makt eller att stärka
            myndigheternas möjligheter och makt?
          </note>
          <note type="speaker">
            Anf. 128 INGER JARL BECK (s) replik:
          </note>
          <note>
            Herr talman! Myndigheterna lyder fortfarande, som jag sagt, under
            förvaltningslagen. Jag läste här upp att man har skyldighet att
            se till den enskildes rätt. Därmed utgår jag självklart från att
            man ska följa förvaltningslagen. Det är ju ett regelverk för den
            enskilde medborgarens rätt. Man har också skyldighet att informera
            den enskilde om regelverket.
          </note>
          <note type="speaker">
            Anf. 129 KERSTIN LUNDGREN (c) replik:
          </note>
          <note>
            Herr talman! Jag noterar att Inger Jarl Beck i valet mellan att
            stärka medborgarnas makt och att stärka myndigheternas makt väljer
            förvaltningslagen. Det är ett tydligt svar. Det är alltså myndigheterna
            som är utgångspunkten.
          </note>
          <note>
            Det räcker inte att titta på JK:s eller JO:s ämbetsberättelser,
            utan det man från Socialdemokraternas sida måste våga se är att
            många enskilda medborgare och många enskilda företagare känner
            att de inte har makt och möjligheter utan känner sig som offer
            för myndigheternas agerande. Goda regelverk kan, som sagt, också
            missbrukas. Möjligheterna att komma till rätta med detta är oerhört
            små som det ser ut i dag. Därför är det oerhört angeläget att
            vi får en förändring i stort både när det gäller myndighetsstrukturer
            och regelförenklingar och när det gäller att införa dröjsmålstalan.
            Jag beklagar att Socialdemokraterna inte verkar vilja se den problematiken.
          </note>
          <note type="speaker">
            Anf. 130 INGER JARL BECK (s) replik:
          </note>
          <note>
            Herr talman! De borgerliga partierna, som har förespråkat dröjsmålstalan,
            har inte på något sätt kunnat bevisa för oss socialdemokrater
            att det skulle bli en bättre ordning om vitesföreläggande eller
            strafföreläggande infördes.
          </note>
          <note>
            Om nu ett strafföreläggande inrättas, på vilket sätt får då den
            enskilde medborgaren ett bättre inflytande över det? Det handlar
            ju om att få ett reellt inflytande, men jag anser att man har
            ett inflytande och att man får hjälp. Vi socialdemokrater är för
            att se till den enskilde medborgarens rätt och jobbar aktivt med
            den frågan.
          </note>
          <note type="speaker">
            Anf. 131 HELENA BARGHOLTZ (fp):
          </note>
          <note>
            Herr talman! Jag tänker tala om någonting som ingen annan talat
            om här i dag, nämligen om Justitiekanslern.
          </note>
          <note>
            JK är en gammal institution. Den förste JK:n tillträdde ämbetet
            redan år 1714. JK:s uppgift var då bara en enda: att se till att
            kungens fogdar och tjänstemän fullgjorde sina skyldigheter.
          </note>
          <note>
            JK var alltså redan från början, liksom är fallet i dag, regeringens
            företrädare. Knappt hundra år senare fick vi genom 1809 års grundlagsreform
            Justitieombudsmannen, JO, som har riksdagens uppdrag att kontrollera
            förvaltning och offentliga tjänstemän. Både JK och JO har rätt
            att på eget initiativ inspektera myndigheter. Den enskilde medborgaren
            kan också vända sig till såväl JO som JK med klagomål. Men med
            tiden har JK fått många fler uppgifter utöver att bara utöva tillsyn
            över statstjänstemän.
          </note>
          <note>
            JK är juridisk rådgivare åt regeringen och ett slags statsadvokat.
            Som en sådan ska JK företräda staten i rättsliga tvister mellan
            staten och enskilda liksom mellan svenska staten och utländsk
            stat.
          </note>
          <note>
            Man kan notera att den som har ett skadeståndsanspråk på staten
            kan först vända sig till Justitiekanslern och få sin begäran om
            ersättning prövad. Blir den enskilde inte nöjd kan han stämma
            staten och möter då samma JK som statens ombud vid rättegången.
          </note>
          <note>
            En fjärde huvuduppgift är att vara övervakare av yttrande- och
            tryckfriheten. JK är ensam behörig åklagare i tryckfrihetsmål
            och vid andra brott mot yttrandefriheten.
          </note>
          <note>
            Utöver de här uppgifterna åligger det JK bland annat att utöva
            tillsyn över Advokatsamfundets disciplinära verksamhet. Det, herr
            talman, kan medföra att en advokat som är ombud för någon i ett
            tvistemål med JK kan vara föremål för JK:s granskning.
          </note>
          <note>
            En annan grannlaga uppgift som jag vill nämna är att JK ska bevaka
            allmänintresset i ärenden enligt datalagen, inkassolagen och kreditupplysningslagen.
          </note>
          <note>
            Utan att i detalj gå igenom JK:s alla uppgifter har jag visat
            att den rådande ordningen eller kanske oordningen innebär problem
            för medborgarna som inte bör nonchaleras.
          </note>
          <note>
            Vi liberaler anser det befogat att ifrågasätta om det verkligen
            är rationellt, bra och viktigt för rättssäkerheten att både JO
            och JK utövar tillsyn över myndigheter och tjänstemän.
          </note>
          <note>
            Förhoppningsvis men säkert är det inte kommer de här båda myndigheterna
            till samma resultat när en medborgare är missnöjd och vill få
            sin sak prövad. Till detta kommer att de här två myndigheterna
            enligt praxis aldrig prövar samma ärende samtidigt. Man kan alltså
            först gå till JK och få sitt ärende prövat. Lite senare försöker
            man kanske med JO. Tala om att det blir förvirrat för medborgarna!
          </note>
          <note>
            Herr talman! Det är uppenbart att JK:s uppgifter och organisation
            behöver ses över. Det är särskilt betydelsefullt att de dubbla
            roller som JK har skiljs åt alltså att vara både medborgarnas
            talesman i vissa frågor och regeringens företrädare i andra frågor.
            De här rollerna är mycket förvirrande för medborgarna. Jag är
            övertygad om att vi alla har fått samtal från människor som vill
            veta hur de ska gå till väga i olika fall. Jag har i alla fall
            inte kunnat ge några bra råd.
          </note>
          <note>
            JO, riksdagens ombudsmän vilket också framgår av namnet utses
            av riksdagen och har en fristående ställning, så JO är mer lämpad
            för att handlägga klagomål mot företrädare för det allmänna än
            vad justitiekanslern med sina dubbla roller är.
          </note>
          <note>
            Nuvarande ordning med JK:s dubbla roller är inte tillfredsställande
            i ett rättssamhälle. Därför menar vi att man, som också framgår
            av Folkpartiets reservation, måste överväga om skyldigheten att
            ta till vara enskildas intressen gentemot staten bör överföras
            till JO. Då skulle JK:s roll renodlas och förtydligas till att
            vara bara regeringens företrädare, till att vara ett slags statsadvokat.
            Då skulle många medborgare inte känna sig så lurade och förvirrade
            som de i dag gör.
          </note>
          <note>
            Avslutningsvis, herr talman, vill jag säga att jag tycker att
            det är en urdålig motivering som utskottet har när det gäller
            avstyrkandet av Folkpartiets yrkande om en översyn.
          </note>
          <note>
            Man säger från utskottets majoritet att JK:s uppgifter förvisso
            till en del kan ses som motstridiga ja, jag tackar, det kan de
            verkligen men JK ska i sin verksamhet beakta allas likhet inför
            lagen samt iaktta saklig opartiskhet. Då skulle jag vilja veta:
            Vilka myndigheter ska inte göra det?
          </note>
          <note>
            I detta anförande instämde Liselott Hagberg (fp).
          </note>
          <note type="speaker">
            Anf. 132 INGER JARL BECK (s) replik:
          </note>
          <note>
            Herr talman! Jag skulle vilja ställa en fråga till Helena Bargholtz.
            Enligt min uppfattning finns det ingenting som tyder på att JK
            skulle ha tagit avstånd från att iaktta saklig opartiskhet i sin
            roll att företräda staten.
          </note>
          <note>
            Min fråga är dock: Kan Helena Bargholtz här sakligt redogöra
            för något ärende som inte JK har klarat av?
          </note>
          <note type="speaker">
            Anf. 133 HELENA BARGHOLTZ (fp) replik:
          </note>
          <note>
            Herr talman! Det var för en del år sedan väldigt uppmärksammat
            omkring Ebbe Carlsson-affären där dåvarande JK fick mycket kritik
            för sitt agerande. Jag har också sett att nuvarande JK har gått
            in i ett domstolsmål och fått kritik för detta.
          </note>
          <note>
            Jag vill påpeka att det har gjorts utredningar. År 1993 kom en
            utredning om översyn av JK:s roll på begäran av ett antal dåvarande
            riksdagsledamöter. Tyvärr ledde den utredningen inte fram till
            några förändringar av JK:s uppgifter.
          </note>
          <note type="speaker">
            Anf. 134 INGER JARL BECK (s) replik:
          </note>
          <note>
            Herr talman! Menar Helena Bargholtz att om det inträffar ett
            ärende vart tjugonde år måste vi ändra regelverket för JK? Om
            vi ska tro på vad massmedierna säger är det inte relevant för
            de beslut som vi ska fatta här i riksdagen. Är det så att vi ska
            ändra JK:s roll för att det inträffar ett ärende vart tjugonde
            år?
          </note>
          <note type="speaker">
            Anf. 135 HELENA BARGHOLTZ (fp) replik:
          </note>
          <note>
            Herr talman! Ett mycket viktigt skäl för mitt ställningstagande
            är att vi vill klargöra för medborgarna vad det är man ska vända
            sig till. Jag tycker att det är väldigt frustrerande att veta
            att många medborgare inte vet om de ska vända sig till JK eller
            till JO. Som jag sade i mitt anförande är det faktiskt så att
            man kan vända sig till bägge instanserna och få samma fråga prövad.
            Då kan man undra om det är rimligt av effektivitetsskäl och med
            tanke på rättssäkerheten att ha den här dubbla möjligheten för
            medborgarna.
          </note>
          <note>
            Jag är övertygad om att det skulle bli bättre för allmänheten
            om man hade en renodlad roll för JK. Men en översyn kan naturligtvis
            visa på hur det förhåller sig i detta avseende. Men som sagt är
            jag övertygad om att det vore mycket bättre för medborgarna med
            en renodling av JK:s roll.
          </note>
          <note type="speaker">
            Anf. 136 GÖRAN MAGNUSSON (s):
          </note>
          <note>
            Herr talman! Vår arbetsfördelning i vår grupp är sådan att jag
            skulle beröra själva utnämningsfrågorna. Jag vill dock börja med
            en liten kommentar kring det allra senaste inlägget från Helena
            Bargholtz. Om man råkar skicka sitt ärende fel följer det av förvaltningslagen,
            och det i medborgarnas intresse, att den myndighet som har fått
            den felaktiga framställningen ska hjälpa till att se till att
            den kommer till rätt myndighet. Alldeles hopplöst bör det således
            inte vara.
          </note>
          <note>
            Ytterligare en kommentar till detta med myndigheter. Det inrättades
            efter tsunamikatastrofen två nya myndigheter i Sverige, den ena
            på ett direkt krav från borgerligheten. Jag tänker på Granskningskommissionen
            och det nationella råd som inrättades av regeringen för att ge
            stöd till dem som har drabbats av tsunamikatastrofen. De är myndigheter
            med den definition som vi har. Jag hörde inga protester då, mot
            att antalet myndigheter ökar. Det kan möjligen förklaras, herr
            talman, av att Tobias Krantz i en motion som vi behandlar i det
            här betänkandet har två yrkanden, ett om ett tak för antalet myndigheter
            i Sverige, ett om en ny myndighet som ska granska myndigheterna.
            Men en ny myndighet har Tobias Krantz yrkat på i sin framställning,
            och det stämmer rätt illa med den myndighetsjakt som han i övrigt
            har gjort sig till tolk för.
          </note>
          <note>
            Herr talman! Jag är ganska bekymrad inför arbetet i Grundlagsutredningen,
            inte för de direktiv som vi har fått och inte heller för de ledamöter
            som vi har, där Folkpartiet representeras av professor Tarschys,
            utan för den ton som finns i en del av de framställningar som
            jag har tagit del av. Grundlagsutredningen har när det gäller
            utnämningsfrågorna uppgiften att se igenom huruvida man kan skapa
            en större öppenhet i utnämningsfrågorna. Bakom det ligger ett
            tillkännagivande från en majoritet i riksdagen, en majoritet som
            Socialdemokraterna inte tillhörde. På det sättet har de framförhandlade
            direktiven till Grundlagsutredningen väl tillgodosett den borgerliga
            ståndpunkten där. Jag tycker att det är bra att man diskuterar
            igenom detta. Utnämningsmakten är en viktig fråga, och där gäller
            det att vi har en hyggligt gemensam syn på hur denna grundlagsreglerade
            utnämningsmakt ska användas.
          </note>
          <note>
            Herr talman! I det särskilda yttrande som finns i betänkandet
            står det att runtom i statsförvaltningen kommer det, efter en
            eventuell borgerlig valseger 2006, att finnas mängder av socialdemokrater
            i ledande ämbets- och tjänstemannapositioner med goda möjligheter
            att nu kommer nästan det allra värsta medvetet eller omedvetet
            sätta käppar i hjulet för en ny väljarmajoritets politiska vilja.
            Vad är det för tänkande som ligger bakom detta?
          </note>
          <note>
            Jag blir än mer förskräckt när jag läser en artikel i Dagens
            Nyheter från en av stöttepelarna i maktalliansen. Där står det:
            Den socialdemokratiska makthegemonin måste brytas. Vid ett regeringsskifte
            efter valet 2006 han är mer övertygad, det är inte ens eventuellt
            anser jag att det är ohållbart att alla de socialdemokrater som
            tillsatts utifrån sina partipolitiska meriter får behålla sina
            chefs- och styrelseuppdrag. En borgerlig regering måste göra rent
            hus. Det går förstås inte att behålla chefer och styrelseledamöter
            som arbetar för att genomdriva en socialdemokratisk politik, som
            går på tvärs mot den politik som väljarna röstat fram.
          </note>
          <note>
            Är det ett totalt systemskifte i den svenska förvaltningen som
            Tobias Krantz, Helena Höij, Kerstin Lundgren och Henrik Järrel
            här pläderar för? Jag utgår från att ni står bakom pelaren Hägglunds
            argumentation här, för den stämmer väl överens med det ni har
            sagt tidigare. Det innebär, såvitt jag förstår, herr talman, att
            jag måste ställa frågan: Står ni bakom det här? Vad ligger bakom
            detta tänkande? Är det ett helt nytt omtänkande där alla som är
            socialdemokratiskt anfrätta i förvaltningen ska ut därför att
            det ska in med rent och fräscht folk som hyllar de liberala politiska
            idéerna, alltså ett upphörande av den svenska väl fungerande förvaltningstraditionen?
            Jag måste också få fråga, herr talman, om de fyra partierna står
            bakom det konstitutionsutskottet i åratal har sagt beträffande
            utnämningsfrågorna. Regeringens utövande av utnämningsmakten har
            varit föremål för konstitutionsutskottets granskning vid flera
            tillfällen, senast hösten 2003. KU gjorde då, liksom tidigare,
            den bedömningen att den omständigheten att en person har en politisk
            bakgrund inte ska vara diskvalificerande vid tillsättningen så
            länge endast sakliga grunder som förtjänst och skicklighet vid
            tillsättningen har tillämpats. Utskottet menar att politisk erfarenhet
            är en tillgång som ska utnyttjas även sedan den aktiva politikertiden
            har upphört.
          </note>
          <note>
            Jag måste, herr talman, dessvärre fråga: Är det här tecken på
            att ni bryter upp från vår gemensamma ståndpunkt i konstitutionsutskottet
            kring synen på tillsättningsfrågorna och inför ett systemskifte
            i den svenska förvaltningen ut med socialdemokrater och in med
            pålitligt folk som genomför den politik som riksdagen har beslutat?
            Det är i och för sig ingen ny uppfinning att förvaltningen ska
            genomföra den politik som riksdagen beslutar. Så är det redan
            i dag, och det är ingenting konstigt med det.
          </note>
          <note type="speaker">
            Anf. 137 TOBIAS KRANTZ (fp) replik:
          </note>
          <note>
            Herr talman! Några klargöranden kanske kan vara på sin plats.
          </note>
          <note>
            Först till antalet myndigheter: Jag kan lova dig att vid ett
            borgerligt regimskifte 2006 kommer det säkerligen att inrättas
            många nya myndigheter, men ännu fler kommer att läggas ned. Vi
            har inte sagt att det inte kommer att ske några förändringar i
            myndighetsstrukturen, utan vi har sagt att antalet myndigheter
            inte ska öka utan snarare minska. Vi har massor av förslag om
            det som vi lägger fram i ett antal motioner, och det vet naturligtvis
            Göran Magnusson om.
          </note>
          <note>
            Det är rätt magstarkt av Göran Magnusson att här göra sig till
            tolk för den svenska förvaltningsmodellen när det är hans regering
            som ägnar sig åt att torpedera den genom att på område efter område
            åsidosätta det som står i grundlagen, nämligen att endast sakliga
            grunder ska vara gällande vid tjänstetillsättningar.
          </note>
          <note>
            Visst kan en politisk bakgrund vara en god tillgång om man ska
            tillsättas som statlig chef. Problemet i dag är ju att det bara
            är en viss typ av partipolitisk bakgrund som räknas, det vill
            säga socialdemokratisk partibakgrund. Gå till statistiken, Göran
            Magnusson!
          </note>
          <note>
            Jag har följt debatten under de senaste åren, och såvitt jag
            förstår finns det ingen enighet om hur utnämningspolitiken och
            utnämningsmakten ska bedrivas. De borgerliga partierna och Miljöpartiet
            har ju tvingat igenom tilläggsdirektivet till Grundlagsutredningen
            om att utnämningsmakten ska utredas. Utan detta initiativ hade
            det aldrig kommit med i utredningen.
          </note>
          <note>
            Till sist vill ställa en fråga till Göran Magnusson. Först bestämmer
            regeringen att högskolan i Örebro ska bli universitet. Sedan utser
            samma universitet Göran Persson till hedersdoktor. Det handlar
            om ett universitet som har en socialdemokratisk rektor och en
            styrelse med tydlig socialdemokratisk dominans. Jag vill ställa
            samma fråga till Göran Magnusson som jag tidigare ställde till
            Inger Jarl Beck: Anser Göran Magnusson att detta är ett uttryck
            för en sund relation mellan svensk statsförvaltning och regeringsmakten?
          </note>
          <note type="speaker">
            Anf. 138 GÖRAN MAGNUSSON (s) replik:
          </note>
          <note>
            Herr talman! Jag har samma uppfattning på den punkten som Inger
            Jarl Beck gjorde sig till tolk för. Dessutom är detta genom Krantz
            partikollega anmält till Riksåklagaren som funderar över hur han
            ska bete sig i den frågan, så jag gör över huvud taget inget uttalande.
            Dessutom kan frågan komma till konstitutionsutskottet, och det
            är ytterligare ett skäl att avvakta något. Men Tobias Krantz har
            ju redan, i enlighet med Expressens och Dagens Nyheters föreskrifter,
            intagit sin ståndpunkt i den saken. Ur den aspekten är det meningslöst
            att vi tar upp ärendet i konstitutionsutskottet.
          </note>
          <note>
            När det gäller utnämningsmakten har det funnits, och finns väl
            förhoppningsvis fortfarande, en stor enighet om att grundlagen
            ska tillämpas eller hur, Tobias Krantz? Doktor Krantz nickar instämmande.
            Och detta sker enligt grundlagen.
          </note>
          <note>
            Inför en granskning gjorde Moderata samlingspartiet en egen granskning
            av hur utnämningsmakten har fungerat, och etiketterade då åtminstone
            Socialdemokraterna. Hägglund och andra får säkert problem med
            att veta vilka som kan tänkas fylla kraven på att vara odugliga
            i statsförvaltningen, för det är ju det som det ytterst handlar
            om.
          </note>
          <note>
            Min fråga är alltså: Står Tobias Krantz bakom Göran Hägglunds
            beskrivning? Är det en korrekt beskrivning av hur äntringstrupper
            och andra i alliansen nu förbereder att slänga ut oförvitliga
            statliga tjänstemän från deras befattningar? I så fall är det
            ju dags att meddela dem så att de kan se sig om efter nya jobb.
          </note>
          <note type="speaker">
            Anf. 139 TOBIAS KRANTZ (fp) replik:
          </note>
          <note>
            Herr talman! När det först gäller Örebrofrågan sade Göran Magnusson
            att han står fast vid samma uppfattning som Inger Jarl Beck redovisade.
            Jag undrar då: Vilken uppfattning är det? Jag begär inte att Göran
            Magnusson ska göra en juridisk bedömning, utan jag ställer bara
            den enkla frågan: Anser Göran Magnusson att det är ett uttryck
            för en sund relation mellan svensk statsförvaltning och regeringsmakten
            att ett universitet som har fått sin status av landets statsminister
            utser samma statsminister till hedersdoktor vid nämnda universitet?
            Är det ett uttryck för en sund relation ja eller nej?
          </note>
          <note>
            Göran Magnusson säger att vi är överens om att grundlagen ska
            tillämpas. Ja, det var ju skönt att få höra det. Men den intressanta
            frågan är ju: Tillämpas grundlagen? Är det så att grundlagens
            krav på att endast sakliga grunder såsom förtjänst och skicklighet
            är avgörande vid en tjänstetillsättning? Tillämpas detta? Det
            är det som är den intressanta frågan.
          </note>
          <note>
            Jag menar att det finns ovedersäglig statistik som på område
            efter område visar att det är en överrepresentation av Socialdemokrater
            som inte kan motiveras utifrån sakliga grunder, utan den har sin
            grund i att Socialdemokraterna använder utnämningsmakten till
            att utse lojala partikamrater till viktiga och avgörande poster.
          </note>
          <note>
            Det kan ju inte vara så att det bara är Socialdemokrater som
            kan leda statliga utredningar, som kan leda statliga verk, som
            är lämpliga att leda universitets- och högskolestyrelser. Är det
            verkligen så, Göran Magnusson, att kompetensen att leda verk,
            styrelser och utredningar bara innehas av socialdemokrater?
          </note>
          <note type="speaker">
            Anf. 140 GÖRAN MAGNUSSON (s) replik:
          </note>
          <note>
            Herr talman! Med den briljans till analys som Tobias Krantz alltid
            gör sig till tolk för använder han orden bara socialdemokrater.
            Jag vill berätta för Tobias Krantz att jag är ledamot av Ansvarskommittén
            som leds av den förre moderate statssekreteraren, numera landshövdingen
            Mats Svegfors. Det kan ju inte vara bara socialdemokrater.
          </note>
          <note>
            Det finns en brist på stringens i den läsning av statistik som
            Tobias Krantz alltid gör sig skyldig till för att försöka att
            skaffa sig kortsiktiga politiska poänger. Det är klart att han
            kan välja det debattklimatet. Jag är mer intresserad av att diskutera
            frågor från en principiell synpunkt, men det behöver man inte
            bekymra sig om när man har en duell med Tobias Krantz.
          </note>
          <note>
            Jag kommer inte att svara på den fråga som Tobias Krantz provocerar
            fram kring Örebro universitet och regeringen. Det var ju regeringen
            som upphöjde den högskolan till universitetsnivå. Det får vara
            till dess att vi har anledning att befatta oss med ärendet, om
            vi nu får någon sådan anledning.
          </note>
          <note>
            Jag har den uppfattningen att det är angeläget att man tillämpar
            grundlagen. Tobias Krantz säger att det finns exempel efter exempel,
            men då vore det ju intressant att få reda på vilka det är som
            har så stor inkompetens därför att han eller hon har partibok
            att hon eller han inte längre får vara kvar i statsförvaltningen
            i samband med en eventuell ny borgerlig regering.
          </note>
          <note type="speaker">
            Anf. 141 HELENA BARGHOLTZ (fp) replik:
          </note>
          <note>
            Herr talman! Jag vill fråga Göran Magnusson vilka fördelar han
            ser i Justitiekanslerns dubbla roller. Han ska vara allmänhetens
            företrädare mot regeringen i vissa ärenden och regeringens företrädare
            mot allmänheten i andra ärenden.
          </note>
          <note>
            Det räcker inte med att skicka ärenden mellan JO som är allmänhetens
            företrädare och riksdagens ombudsman och JK, om JO anser att det
            är ett ärende för JK. Som jag nämnde i mitt inlägg finns det ibland
            möjligheter att få ärenden prövade både av JK och av JO.
          </note>
          <note>
            Inger Jarl Beck frågade mig vilka fall jag kunde peka på där
            det inte har fungerat bra. Jag räknade då bara upp de fall som
            är offentliga och som det har skrivits om. Men jag har fått samtal
            från personer som har varit väldigt missnöjda därför att de har
            trott att JK var deras företrädare. Sedan upptäckte de att så
            var det inte alls, utan JK var statens företrädare. Detta skapade
            stor förvirring och frustration hos dessa personer.
          </note>
          <note>
            Därför vill jag höra varför Göran Magnusson inte tycker att det
            vore bra om man gjorde en renodling och en översyn av Justitiekanslerns
            uppgifter och lade över det som gäller allmänheten på Justitieombudsmännen.
          </note>
          <note type="speaker">
            Anf. 142 GÖRAN MAGNUSSON (s) replik:
          </note>
          <note>
            Herr talman! Rent faktiskt är det svårt att visa på vilka svårigheter
            som JK:s olika roller har, och det har också Helena Bargholtz
            svårigheter att göra. Hon anförde diskussionen om domslutet i
            ett mordfall med romsk anknytning, och som ett skäl mot JK-organisationen
            säger hon att JK har fått kritik.
          </note>
          <note>
            Vad är det som säger att kritiken mot JK är berättigad i det
            avseendet? Det är väl inte alldeles uteslutet att JK faktiskt
            kan vara den som har rätt på den här punkten. Det är en tvist
            som vare sig jag eller Helena Bargholtz kan lösa.
          </note>
          <note>
            Sedan har Justitieombudsmannen och JK inte samma roller även
            om de har kontakt med de enskilda. JK kan faktiskt åstadkomma
            förlikningsbeslut, ersättningsbeslut och annat till förmån för
            den enskilde, medan Justitieombudsmannen egentligen bara kan påtala
            ett missförhållande. Justitieombudsmannen kan inte fatta något
            annat beslut i stället eller lösa problemet, utan det måste ske
            i annan ordning. Det är mycket möjligt att man vid något tillfälle
            kan fundera ytterligare ett varv över vad man skulle kunna tänkas
            göra åt Justitiekanslersämbetet, inte därför att det är gammalt
            utan för att titta på vilken funktion det kan tänkas spela i olika
            sammanhang. Men jag har nog den uppfattningen att JK väl sköter
            sitt värv.
          </note>
          <note>
            Om JK inte ska ha med den enskilde att göra utan exklusivt vara
            statens företrädare, måste man möjligen skapa något annat. Då
            är inte JO det instrument som man behöver, utan i så fall är det
            något helt annat som man ska titta på, som jag kan förstå.
          </note>
          <note type="speaker">
            Anf. 143 HELENA BARGHOLTZ (fp) replik:
          </note>
          <note>
            Herr talman! Det är glädjande att Göran Magnusson medger att,
            som det står i majoritetstexten, JK:s uppgifter är motstridiga
            och att det kanske finns anledning att se över de här uppgifterna.
            Jag nämnde tidigare de möjligheter som finns i andra länder där
            man renodlar uppgifterna genom att ha någon typ av statsadvokat.
          </note>
          <note>
            Jag är inte ute efter att hudflå JK i sig och arbetet där, utan
            vad jag vill peka på är att vi utifrån medborgarnas intressen
            måste renodla uppgifterna. Det är mycket troligt att JK tycker
            att det fungerar alldeles utmärkt, men medborgarna, vars intressen
            vi är satta att bevaka, är uppenbarligen inte nöjda med detta.
            Det är därför som jag vill väcka frågan om en översyn av Justitiekanslerns
            uppgifter och en renodling av de dubbla rollerna.
          </note>
          <note type="speaker">
            Anf. 144 GÖRAN MAGNUSSON (s) replik:
          </note>
          <note>
            Herr talman! Frågan utreddes för tiotalet år sedan, och det ledde
            då inte fram till någon ny lösning. Det berodde väl på, kan jag
            tänka mig, att det inte var alldeles enkelt att hitta ett alternativ
            och kanske inte ens heller att hitta särskilt goda skäl för att
            ändra det förhållande som är.
          </note>
          <note>
            Jag får erkänna men det är möjligt att jag har bristande kontakt
            med min omgivning att jag inte har träffat en enda enskild person
            som har tyckt att vi borde organisera om Justitiekanslersämbetet.
            Men vi har naturligtvis olika kontakter, så jag ska inte påstå
            att det inte förekommer.
          </note>
          <note>
            Jag tar inte avstånd från majoritetstexten. Jag konstaterar bara
            att det inte är alldeles uteslutet att en ny myndighet i form
            av en utredning, för det blir ju en ny myndighet om det blir en
            utredning, kan tänkas komma att titta på den här saken vid något
            tillfälle.
          </note>
          <note type="speaker">
            Anf. 145 HENRIK S JÄRREL (m) replik:
          </note>
          <note>
            Herr talman! Göran Magnusson var inne på att till och med oppositionen
            minsann hade kunnat vara med och med dess tillskyndan fått till
            en eller annan myndighet. Då vill jag påminna om att när det gäller
            tsunamikatastrofen tillsattes kommissionen mycket på grund av
            att det fanns skälig anledning att misstänka att regeringen inte
            i alla delar kunnat leva upp till den katastrof- och krisberedskap
            som riksdagen vid flera tillfällen inskärpte att det var regeringens
            skyldighet att upprätthålla. Kommissionen var alltså högst berättigad.
            Och jag vill påminna om att den är en myndighet, men den har ett
            begränsat förordnande och ska till den 1 december detta år avlämna
            sitt betänkande. Likaså är rådet en högst tillfälligt inrättad
            myndighet som vid månadsskiftet i juni eller juli också ska avsluta
            sitt arbete, och då upphör den myndigheten, så de är båda högst
            tidsbegränsade.
          </note>
          <note>
            När det gäller frågan om utnämningsmakten är det måhända lite
            förståeligt att man, när man som Göran Magnusson företräder ett
            parti som har innehaft makten i det här landet under de i stort
            sett senaste 65 åren av de förlidna 73 eller 74, blir lite hemmablind.
            Det tycker jag att vi får prov på när vi hör Göran Magnusson frenetiskt
            försvara regeringens utnämningspolitik.
          </note>
          <note>
            Jag vill minnas att det var Olof Palme som hade den ganska så
            deciderade inställningen att man skulle se till att utse rätt
            folk på rätt plats ifall borgarna skulle få ta över. Då kunde
            man i alla fall bromsa om det skulle behöva omsättas en och annan
            borgerlig tanke.
          </note>
          <note>
            Skälet till misstanken, Göran Magnusson, om att det här inte
            sköts på rätt sätt är att vi misstänker, och har goda grunder
            för det, att man i allt högre grad inte tar hänsyn till 11 kap.
            9 § i regeringsformen, där det talas om att saklighet såsom förtjänst
            och skicklighet endast ska utgöra grund för tillsättning, utan
            det blir en alltmer politiserad hänsyn.
          </note>
          <note>
            Någon sade: Det förstår ni väl att om flera socialdemokrater
            sitter i högskolestyrelsen blir det lättare för regeringen att
            genomdriva sin universitets- och högskolepolitik.
          </note>
          <note type="speaker">
            Anf. 146 GÖRAN MAGNUSSON (s) replik:
          </note>
          <note>
            Herr talman! Det är inte förbjudet för regeringen att styra sina
            myndigheter. Myndigheterna lyder under regeringen och ska se till
            att den politik som beslutas i riksdagen genomförs. Det är ju
            myndigheternas uppgift plus att utöva myndighetsutövning enligt
            lagarna.
          </note>
          <note>
            Det finns ett slags föreställning om att dessa myndigheter skulle
            leva något alldeles eget liv. Deras verksamhet ska utgå från den
            politik och inriktning som riksdagens majoritet har beslutat om.
            Det är väl alldeles uppenbart.
          </note>
          <note>
            Antalet myndigheter är meningslöst att diskutera. Frågan är väl
            om de behövs eller ej, och behövs inte en myndighet ska den inte
            finnas. Det är alldeles uppenbart, och det är väl ingen som har
            slagit fast något annat.
          </note>
          <note>
            När det gäller detta att vi har haft makten under närmare 65
            år och har blivit fartblinda kan jag försäkra Henrik S Järrel
            om att jag i alla fall har fått upp ögonen ordentligt vid två
            tillfällen, 19761982 och 19911994. Då spärrades ögonen upp inför
            den politik som exekverades från det här huset.
          </note>
          <note>
            Men bortsett från det är det väl lika bra att ni talar om vilka
            generaldirektörer som är krypare, vilka generaldirektörer som
            är utsedda därför att de har socialdemokratisk partibok eller
            i varje fall har hälsat på någon socialdemokrat vid något tillfälle,
            vilket ju också kan vara förfärligt för en generaldirektör att
            ha gjort. Tala om vilka det är i stället för att säga att ni har
            goda skäl för era misstankar och att statistiken är omisskännlig.
            Allt det där finns inte i verkligheten, utan det finns i era fantasier
            när ni diskuterar de här frågorna. Kom fram med namnen! Är det
            generaldirektören i Skolverket som påstås ha krupit för ett statsråd
            därför att statsrådet tyckte illa om en rapport? Är det han som
            tillhör kryparna och som inte har ryggrad nog att stå för vad
            hans verk håller på med? Det är ju er filosofi och ert sätt att
            resonera. Vi ska nog be den här generaldirektören komma till KU,
            så får vi höra vad han tycker om det här.
          </note>
          <note type="speaker">
            Anf. 147 HENRIK S JÄRREL (m) replik:
          </note>
          <note>
            Herr talman! Jag tänker inte namnge någon här. Det räcker att
            ange partibeteckningarna, och de med (s) är ganska rikligt förekommande
            här och var i styrelser, råd och andra sammanhang.
          </note>
          <note>
            Göran Persson har någon gång svarat på frågan vad skälet är till
            att ni utnämner så många socialdemokrater i olika sammanhang att
            näringslivet inte står öppet för socialdemokrater i samma mån
            som det gör för borgerliga företrädare. Därför skulle det möjligen
            finnas någon orsak för det offentliga att placera de begåvade
            och kunniga socialdemokrater som finns runtom på centrala poster.
            Men det är ett ganska dåligt skäl. Jag lyfte fram det här för
            att just visa att det inte finns någon anledning att markera i
            den delen, som Göran Persson gjorde vid det tillfället.
          </note>
          <note>
            Myndighetsutövningen lever ett eget liv. Ja, men det är väl ganska
            känt och möjligt att en myndighet också kan bromsa genomförandet
            av saker och ting, återkalla saker och ting eller lägga dem på
            is. Det kan man naturligtvis göra med mer eller mindre kända politiska
            förtecken.
          </note>
          <note>
            Tro inte att vi är så godtrogna från oppositionens sida att vi
            inbillar oss att det inte skulle kunna gå att desavouera en borgerlig
            politik genom utnämningar. Det tror jag att vi har fått klart
            för oss redan under de korta perioder då vi har suttit i regeringsmakten
            och som Göran Magnusson förfasade sig över.
          </note>
          <note type="speaker">
            Anf. 148 GÖRAN MAGNUSSON (s) replik:
          </note>
          <note>
            Herr talman! Jag får erkänna att jag hade ännu svårare att hänga
            med i Henrik S Järrels resonemang här på slutet än vad jag tidigare
            hade. Det där kommer jag att lämna okommenterat.
          </note>
          <note>
            Däremot skulle jag vilja ha lite undervisning i statskunskap.
            Styrelser är inte statliga befattningar. Vilka som sitter i styrelser
            regleras inte i grundlagen. Det vore kanske bra om Tobias Krantz,
            Henrik S Järrel och andra tittade på vad det är man faktiskt påstår
            och säger och delade upp det här. Ett styrelseuppdrag eller ett
            utredningsuppdrag är inte en statlig befattning som är reglerad
            i grundlagen. Det är lite pinsamt att behöva tala om det, särskilt
            för Tobias Krantz, men jag gör det i alla fall för jag tror att
            det är bra för den fortsatta diskussionen att göra det.
          </note>
          <note>
            Henrik Järrel vill inte namnge någon usel generaldirektör. Det
            räcker med att titta på partibeteckningarna. Alltså är alla som
            kan anföras som socialdemokrater presumtiva föremål för avsked
            när Henrik Järrel och hans äntringstrupp tar hand om kanslihuset
            eventuellt 2006. Jag tycker faktiskt, Henrik Järrel, att diskussionen
            borde ha något lite högre nivå. Om man har starka skäl och vet
            att det är på ett visst sätt, då kunde man väl lika gärna namnge
            folk? Vi lever ju i ett öppet, offentligt samhälle. Nu misskrediterar
            man alla som har någon politisk anknytning på den socialdemokratiska
            sidan. Tror ni att generaldirektörer och andra befattningshavare
            tycker att ni behandlar dem på ett människovärdigt och respektfullt
            sätt när ni säger att de alla kryper för Göran Persson och den
            socialdemokratiska regeringen? Är det inte dags att något bromsa
            munnen och koppla in tankarna och eftertänksamheten lite grann
            i den här debatten också?
          </note>
          <note type="speaker">
            Anf. 149 Tredje vice talman HELENA HÖIJ (kd) replik:
          </note>
          <note>
            Herr talman! Jag ska först försäkra Göran Magnusson om att jag
            står bakom Göran Hägglund. Det gör jag inte bara för att han är
            min partiledare utan också för att han har fog för de åsikter
            och den kritik som han framför i artikeln som förut refererades
            här.
          </note>
          <note>
            Det är inte endast Göran Hägglund som framför den här typen av
            kritik. Våren 2004, alltså för ungefär ett år sedan, biföll kammaren
            en reservation där ställningstagandet var: Enligt vår mening är
            emellertid tendensen vid utnämningar sådan att misstanke kan uppstå
            om att vid tillsättning inte enbart såsom grundlagen föreskriver
            avseende fästs vid sakliga grunder. Det här är alltså en misstanke
            som den här kammaren har ställt sig bakom, så Göran Hägglund är
            i gott sällskap.
          </note>
          <note>
            Kristdemokraterna har sedan gått vidare och tittat på de utnämningar
            som regeringen har gjort. Där har vi inte skilt på formella utnämningar
            som statliga tjänstemän, utan vi har tagit alla de utnämningar
            som regeringen tittar på. Det som det refereras till i den här
            artikeln handlade ju om universitets- och högskolestyrelser. Det
            är ett faktum att 13 av de 16 ordförandena i universitets- och
            högskolestyrelser som har politisk bakgrund är socialdemokrater.
            Styrker inte det den åsikt som kom till uttryck här i kammaren
            och den åsikt som Göran Hägglund ger uttryck för? Styrker inte
            det misstanken om att Socialdemokraterna inte endast fäster avseende
            vid sakliga grunder när man utser personer till universitets-
            och högskolestyrelserna?
          </note>
          <note type="speaker">
            Anf. 150 GÖRAN MAGNUSSON (s) replik:
          </note>
          <note>
            Herr talman! Alldeles nyss pekade jag på att när det gäller statliga
            styrelser gäller inte grundlagsstadgandet. Det hindrar inte att
            man ska ha en bred representation, men man kan inte ta sin utgångspunkt
            i den diskussionen i grundlagsstadgan.
          </note>
          <note>
            Sedan talar Helena Höij om den studie som kd har gjort. Och det
            är ju en upplysande studie. En väsentlig upplysning i en asterisk
            är att en befattningshavare i, jag tror att det var Dansinstitutets
            styrelse, Kurdo Baksi, belastas med att vara bror till socialdemokratiska
            kvinnoförbundets ordförande Nalin Pekgul. Jag tycker faktiskt
            att den rapporten saknar en del vetenskaplig stringens för att
            peka på en sak sammanhanget.
          </note>
          <note>
            Det är alltså så att Helena Höij ska medverka till att göra rent
            hus med socialdemokratiska generaldirektörer och myndighetsföreträdare
            om det blir en borgerlig regering. Jag förstår att också de andra
            borgerliga partierna står bakom detta med att göra rent hus. Först
            är man med och förhandlar fram en grundlagsutredning som ska titta
            på de här frågorna, sedan ska man genomföra en ny politik 2006
            om man kommer fram till köttgrytorna, som Göran Hägglund uttrycker
            saken.
          </note>
          <note>
            Sedan får jag säga något om riksdagsbeslutet och misstänksamheten.
            Jag pekar på att riksdagen faktiskt inte tar någon ställning till
            KU:s betänkande, utan riksdagen lägger denna anmälan till handlingarna.
            Det här voterandet om olika uppfattningar är alltså fel i förhållande
            till riksdagsordningen och reglerna. Riksdagen lägger enbart konstitutionsutskottets
            anmälan om sina funna resultat till handlingarna.
          </note>
          <note type="speaker">
            Anf. 151 Tredje vice talman HELENA HÖIJ (kd) replik:
          </note>
          <note>
            Herr talman! Ja, kammaren har alltså lagt den här granskningen
            till handlingarna med bifall till den reservation som jag nyss
            redogjorde för.
          </note>
          <note>
            Med tanke på de diskussioner som föregår här tycker jag att det
            är konstigt att Socialdemokraterna fortsätter sitt ihärdiga motstånd
            mot det uppdrag som nu ligger om att utreda frågan om tillsättning
            av höga statliga tjänster, om att det skulle kunna göras på ett
            mer öppet sätt. Då skulle vi också ha lättare att i efterhand
            granska och utvärdera de tillsättningar som görs. Det tror jag
            att åtminstone den här debatten skulle tjäna på.
          </note>
          <note>
            Jag ska också tala om för Göran Magnusson att det Helena Höij
            kommer att medverka till efter ett regeringsskifte 2006 är att
            återupprätta akademins frihet, att tillsätta styrelser som skapar
            fria, självständiga forsknings- och utbildningsinstitutioner och
            att vi ska styra med de regleringsbrev och de budgetar som vi
            fattar beslut om på ett öppet och demokratiskt sätt. Det är vad
            jag kommer att medverka till efter valet 2006.
          </note>
          <note>
            Jag kan väl avsluta med att peka på det något märkliga uttalandet
            av Göran Magnusson om att eftersom utnämningen av personer till
            statliga styrelser inte finns med i grundlagen behöver vi inte
            fästa vikt vid den här typen av kriterier, som grundlagen ändå
            föreskriver. Jag tycker att de kan tjäna som rättesnöre även för
            övriga utnämningar som regeringen gör, men jag förstår att Göran
            Magnusson i det avseendet inte delar min uppfattning.
          </note>
          <note type="speaker">
            Anf. 152 GÖRAN MAGNUSSON (s) replik:
          </note>
          <note>
            Herr talman! Jag förbehåller mig rätten att själv bestämma vad
            jag har för uppfattning. Jag delar uppfattningen att det ska vara
            kompetent folk i styrelser även om det inte är grundlagsreglerat.
            Det är klart att det ska vara kompetent folk. Det är väl ingen
            tvekan om det? Det är väl egentligen ingen som någonsin har försökt
            att diskutera på ett annat sätt.
          </note>
          <note>
            Jag vill också deklarera en sak, så att det inte råder någon
            oklarhet om det. Jag är ledamot i Grundlagsutredningen. Det är
            inget oklart i det, för det har jag ett regeringspapper på. Jag
            följer naturligtvis riksdagsbeslutet och det som är inskrivet
            i Grundlagsutredningens direktiv, nämligen att man ska ha en översyn
            och se om det går att öka öppenheten i tillsättningsärenden. Varför
            ska Helena Höij påstå att jag motsätter mig detta?
          </note>
          <note>
            Det är ju fullständigt meningslöst att diskutera utifrån de termerna.
            Jag följer riksdagsbeslutet, för det har jag blivit lärd att göra
            i alla sammanhang, långt folkrörelsearbete och annat. Man får
            acceptera att man inte alltid tillhör majoriteten och att man
            får ta konsekvenserna av detta. Men som jag uppfattar Grundlagsutredningen
            har den väl nu snart berövats sitt uppdrag, för här ska det ju
            sättas upp andra principer om det blir en borgerlig regering.
            Jag förstår inte riktigt varför det är så nödvändigt att rusa
            fram så väldigt fort och ha så höga tonlägen och skarpa ord, som
            rent hus och annat, för att ordna detta.
          </note>
          <note>
            Får jag göra, herr talman, en liten kommentar till kd:s förslag
            om de här självständiga universitets- och högskolestyrelserna.
          </note>
          <note>
            När jag läste detta fick jag klart för mig att de kommer att
            vara som slutna ordenssällskap därför att ledamöterna i styrelsen
            ska utses av den sittande styrelsen. Man skapar tydligen först
            en styrelse, och sedan ska den styrelsen i fortsättningen rekrytera
            de nya ledamöterna i styrelsen. Jag tycker inte att det tyder
            på någon särskilt stor öppenhet. Jag tror att det snarare leder
            till en introvert verksamhet.
          </note>
          <note type="speaker">
            Anf. 153 KERSTIN LUNDGREN (c) replik:
          </note>
          <note>
            Herr talman! I dagarna har man kunnat läsa om krav på ökat ministerstyre.
            Det finns uppenbarligen en stor anledning för Grundlagsutredningen
            att med förtur titta på frågor om utnämningsmakt. Spoil -system
            skulle naturligtvis kunna vara en modell. Det finns som sagt olika
            resonemang som man kan föra i denna del när det gäller vår regeringsform.
          </note>
          <note>
            Frågan är: Är Göran Magnusson beredd att titta på dessa frågor
            skyndsamt eller vill han precis som tidigare hantera det långsamt,
            som när vi talar om myndigheter i andra sammanhang?
          </note>
          <note type="speaker">
            Anf. 154 GÖRAN MAGNUSSON (s) replik:
          </note>
          <note>
            Herr talman! Beträffande takten i översynen håller jag mig till
            den överenskommelse som har träffats mellan regeringen och samtliga
            partier om när Grundlagsutredningen ska vara klar. Det är väl
            uppenbart att sådana överenskommelser kanske inte är så mycket
            värda när man närmar sig valet. Men jag håller mig för min del
            strikt till den uppfattningen.
          </note>
          <note>
            Det har här inte yrkats på en snabbare handläggning än vad som
            har överenskommits i grundlagen, i varje fall inte från någon
            stor minoritet.
          </note>
          <note>
            Jag ska säga något om ministerstyret. Jag förstår inte riktigt
            vad det har med utnämningsfrågorna att göra. Ministerstyre handlar
            väl om att en minister själv bestämmer någonting som regeringen
            borde bestämma kollektivt, och det har väl inte ifrågasatts att
            regeringen ska göra dessa utnämningar kollektivt?
          </note>
          <note>
            Det som dök upp häromdagen om ökat ministerstyre kan man ha många
            kommentarer på. Men jag tycker att det bygger på en missuppfattning.
            Och det hade förmodligen varit bättre för debatten om vi hade
            fått en debatt om de åtgärder som den särskilda utredaren föreslog
            för att förhindra rymningar från fängelserna än att få en debatt
            om vem som ska ha ansvaret för de rymningar som tydligen även
            utredaren föreställer sig kommer att inträffa även i fortsättningen.
          </note>
          <note type="speaker">
            Anf. 155 KERSTIN LUNDGREN (c) replik:
          </note>
          <note>
            Herr talman! Det är naturligtvis intressant att höra om Göran
            Magnusson inom ramen för det uppdrag som Grundlagsutredningen
            har fått är beredd att med förtur titta på utnämningsmakten om
            frågan skulle väckas, vilket man kan utgå från kommer att bli
            föremål för diskussion. Det vore intressant att veta om Göran
            Magnusson är beredd att ha den öppenheten i fråga om ett sådant
            agerande.
          </note>
          <note>
            Det är ett bekymmer som Göran Magnusson och regeringen inte har
            kunnat hantera enligt dagens modell, och det är just att kunna
            visa att det verkligen är förtjänst och skicklighet som ligger
            bakom regeringens utnämningsmakt. Vi har så att säga borrat i
            dessa frågor i andra sammanhang från KU:s sida och har kunnat
            konstatera att det inte finns något underlag för att verkligen
            kunna granska den delen av utnämningsmakten. Och där finns ett
            uppenbart bekymmer som Göran Magnusson borde vara angelägen om
            att komma till rätta med. Och det skulle kunna ske genom ett snabbt
            agerande i Grundlagsutredningen.
          </note>
          <note type="speaker">
            Anf. 156 GÖRAN MAGNUSSON (s) replik:
          </note>
          <note>
            Herr talman! Jag betraktar Grundlagsutredningen som en sammanhållen
            helhet. Väsentliga förändringar i utnämningsmakten kan komma att
            påverka andra delar av vår författning. Därför finns det ett intresse
            av att försöka se dessa frågor i ett sammanhang så att man får
            rätt balans när det gäller regeringen i förhållande till riksdagen
            och regeringen i förhållande till myndigheterna. Att plocka ut
            en bit ur den här frågan bara för att det finns ett stort intresse
            från några partier att nu göra det tycker jag vore alldeles fel.
            Det intresset fanns inte när grundlagsdirektiven förhandlades.
            Då var man överens om tidsplanen. Man måste alltså se grundlagsförändringar
            i ett sammanhang där man kanske får ge och ta eller väga fördelar
            mot nackdelar och se vad som faktiskt behöver ändras. Så har författningsarbetet
            gått till i Sverige i varje fall under 1900-talet. Det gick väl
            något snabbare när man skrev 1809 års regeringsform. Men senare
            har man tagit rätt god tid på sig.
          </note>
          <note>
            Det kan naturligtvis finnas ett intresse även från Socialdemokraterna
            att bryta loss någon fråga kanske tanken om enmansvalkretsar.
            Vi ska se över valsystemet. Varför inte fixa till ett bättre valsystem
            till 2010?
          </note>
          <note>
            Jag säger detta bara för att ni ska fundera över hur klokt det
            är att rycka och slita i detta i stället för att se det i ett
            samlat sammanhang.
          </note>
          <note type="speaker">
            Anf. 157 GUSTAV FRIDOLIN (mp):
          </note>
          <note>
            Herr talman! Jag ska börja med att be kammaren och mina utskottskolleger
            om ursäkt för att jag inte har kunnat delta i hela debatten. Som
            ledamot i riksdagens minsta grupp är det ibland svårt att hinna
            med alla engagemang.
          </note>
          <note>
            Ingången i frågan om den statliga förvaltningen för någon som
            kommer från ett grönt parti är det begrepp som vi fortfarande
            håller kärt såsom decentralism. Medan andra partier ger upp den
            typen av tankar och börjar tala om federalism och annan utveckling
            som snarare skulle riskera att flytta makt uppåt håller vi fast
            vid att decentralism är det som samhället ska utgå från.
          </note>
          <note>
            Herr talman! Eftersom jag har bara fyra minuters talartid får
            jag avstå från att kommentera mycket av det som har sagts i diskussionen.
            Jag skulle gärna ha velat tala om hur kampen mot diskriminering
            kan föras med bibehållande av de ombudsmän som vi har i dag med
            en ökad samordning, om hur man måste se över de statliga avgifterna
            som vissa talar om, om att också myndigheterna måste syssla med
            ett opinionsbildande arbete för att komma till rätta med samhällsproblem
            som växthuseffekt eller homofobi, om utnämningsmakten och om vikten
            av att det faktiskt kommer fram något ur Grundlagsutredningen
            som stärker riksdagens möjligheter i detta sammanhang.
          </note>
          <note>
            Jag vill göra en rättelse på en punkt i det som tidigare sades
            av Göran Magnusson. Det finns ingen överenskommelse om när Grundlagsutredningen
            ska vara klar. Det har skett ett samråd mellan partierna. I det
            samrådet förde Miljöpartiet fram att vissa frågor, framför allt
            de frågor som baseras på tillkännagivanden från riksdagen, det
            vill säga kommunala folkinitiativ och frågan om utnämningsmakten,
            borde behandlas i ett snabbspår i utredningen så att de inte grävs
            ned.
          </note>
          <note>
            Med detta sagt vill jag kommentera några frågor vidare. Om man
            har en decentralistisk utgångspunkt på statsförvaltningen ser
            man dess minsta enhet, individen, såsom den största. Gör man det
            finns det en del intressanta motioner och reservationer i det
            betänkande som vi nu behandlar.
          </note>
          <note>
            En reservation handlar om att man ska upprätta en offentlig statistik
            över myndigheterna och hela den offentliga verksamheten så att
            man får en brukaraspekt på det som görs, en statistik där man
            kan se hur en viss myndighet eller en viss offentlig verksamhet
            egentligen fungerar. Vi utvecklar detta i reservation 5.
          </note>
          <note>
            Vi tar också upp det bemötande som individer får av myndigheter
            och av det offentliga Sverige. Särskilt tar vi fasta på frågor
            som jämställdhet i förvaltningen vi utvecklar det i reservation
            9 och HBT-kompetens i offentlig verksamhet. Att offentlig verksamhet
            inte har en fullgod HBT-verksamhet känner vi till. Det har vi
            sett till exempel i den offentliga verksamheten som sker inom
            den landstingskommunala världen. Homo- och bisexuella personer
            som söker vård får inte det bemötande som de som individer är
            värda att få. Jag vill därför yrka bifall till reservation 10.
          </note>
          <note>
            En annan fråga som handlar om att stärka individen gentemot det
            allmänna är dröjsmålstalan. Frågan om dröjsmålstalan har flitigt
            tagits upp i debatten, och jag behöver inte utveckla den. Men
            jag yrkar givetvis bifall även till fempartireservationen 4.
          </note>
          <note>
            Ser man individen som det största i ett samhälle vill man också
            begränsa de regler som finns. I reservationerna 14 och 15 talar
            vi om hur regelmängden skulle kunna begränsas. Det behövs regler.
            Men det kan också vara nyttigt att varje gång man stiftar en lag
            också bestämmer ett slutdatum för då denna lag inte längre ska
            gälla. Jag tycker att det är synd att de borgerliga partierna
            som brukar tala om att begränsa reglerna inte är med på den principen.
          </note>
          <note>
            Man behöver också ständigt göra översyner av regler med vissa
            glasögon på. Ett par sådana glasögon skulle kunna vara queer -glasögon,
            att man ser över om reglerna biträder en heteronormativitet. Vi
            tar upp detta i reservation 14 där vi tyvärr inte har fått med
            oss Vänsterpartiet vilket vi tidigare har fått på dessa yrkanden.
            Det är synd.
          </note>
          <note type="speaker">
            Anf. 158 GÖRAN MAGNUSSON (s) replik:
          </note>
          <note>
            Herr talman! Jag sade förut att jag var bekymrad inför Grundlagsutredningen.
            Det bekymret har ju förstärkts ytterligare av Gustav Fridolins
            definition av de överläggningar som var kring direktiven. De var
            tydligen inte något värda. Jag ska upplysa kammaren om hur det
            gick till. Företrädare för regeringen träffade först vart och
            ett av partierna. Sedan cirkulerades förslag till direktiv, och
            därefter var det en gemensam överläggning där man, enligt min
            uppfattning i varje fall, enades om vad som skulle utredas och
            hur det hela skulle gå till. Man hade också en tidsplan framme
            vid det tillfället.
          </note>
          <note>
            Jag ska inte tala för regeringen, men det känns från min utgångspunkt
            som socialdemokrat något knepigt att först ha denna förankringsomgång
            och sedan i kammaren och även i andra sammanhang få höra att det
            inte var mer än att vi träffades och att det inte är så mycket
            värt i dag. Jag tror att ni behöver tänka efter lite grann vad
            det ska vara för stämning och attityd i den här grundlagsutredningen
            med utgångspunkt i att man på allvar söker att förankra de direktiv
            och den uppgift som vi gemensamt har att lösa, nämligen att se
            över den svenska regeringsformen.
          </note>
          <note type="speaker">
            Anf. 159 GUSTAV FRIDOLIN (mp) replik:
          </note>
          <note>
            Herr talman! Jag kan nog inte säga att jag och Göran Magnusson
            är personliga vänner. Det är synd. Vi kanske blir det under vår
            tid här i riksdagen. Men om vi hade varit personliga vänner jag
            och Göran Magnusson och mötts över en middag, diskuterat ett samhällsproblem
            av något slag, kanske EU-politiken, framfört våra olika åsikter
            om EU över ett gott glas mineralvatten och sedan mötts på arbetsplatsen
            nästa dag hade jag inte förutsatt att bara för att vi växlat åsikter
            och brutit dem i en diskussion med varandra att någon av oss har
            bytt åsikt. När regeringen hade samråd med de andra partierna
            om direktiven till Grundlagsutredningen var det just ett samråd.
            Det kom aldrig till ett tillfälle där regeringen sade: Är vi nu
            överens om det här? Är det här den gemensamma positionen? Nej,
            vi träffades, och vi sade vad vi tyckte. I vissa fall lyssnade
            regeringen, i några andra fall lyssnade regeringen inte.
          </note>
          <note>
            En av de åsikter som regeringen inte lyssnade på var att man
            tydligt och klart skulle skriva in i direktiven att de frågor
            som Grundlagsutredningen har och som baseras på riksdagstillkännagivanden,
            det vill säga frågan om lokalt folkinitiativ och frågan om utnämningsmakten,
            ska behandlas snabbare av Grundlagsutredningen eftersom de baseras
            på en majoritet i denna kammare.
          </note>
          <note>
            Det krävde vi, och vi ville att regeringen skulle komma fram.
            Vi fick inte det. Det var till och med så att regeringen hade
            haft överläggningar med ett annat riksdagsparti för att se till
            att det inte fanns någon majoritet på mötena för de åsikterna.
            Regeringen hade haft olika samråd innan det här samrådet. Det
            tycker jag är märkligt.
          </note>
          <note>
            Vi vidhåller vår ståndpunkt: På en punkt borde direktiven förändras.
            Man borde kräva att utredningen kommer fram fortare i folkinitiativet
            och utnämningsmakten. Sedan får vi gärna mötas över ett glas mineralvatten
            i alla fall, Göran Magnusson.
          </note>
          <note type="speaker">
            Anf. 160 INGER JARL BECK (s) replik:
          </note>
          <note>
            Herr talman! Den 25 mars 2004 stod Gustav Fridolin här i kammaren
            och sade: Jag förstår bättre de tankegångar som borgerligheten
            har i reservationerna om myndigheternas bemötande. Miljöpartiet
            biträder inte dessa reservationer. Vi i Miljöpartiet finner det
            inte påkallat att införa dröjsmålstalan.
          </note>
          <note>
            Den enda avvikelsen från årets reservation mot fjolårets reservation
            är att det skrivs till en hänvisning till den statliga utredningen
            från 1994 som den borgerliga regeringen lade fram i augusti strax
            innan regeringsskiftet.
          </note>
          <note>
            Min fråga till Gustav Fridolin är: Vad är det som har förändrat
            läget från 2004 till 2005 som fått Miljöpartiet att ändra ståndpunkt?
          </note>
          <note type="speaker">
            Anf. 161 GUSTAV FRIDOLIN (mp) replik:
          </note>
          <note>
            Herr talman! Det är klart att man kan hugga sönder inlägg när
            partier byter fot och mena att man är någon sorts vingelpellar.
            Riktigt så är det inte. Den första mening som Inger Jarl Beck
            själv läste var att jag förstår bättre de synpunkter som framförs
            i de borgerliga reservationerna bland annat om bemötandefrågor
            och dröjsmålstalan. Jag förstod de tankegångarna redan då. Jag
            tyckte att de var ganska vettiga men ville inte riktigt gå fram
            ännu.
          </note>
          <note>
            Efter det har det skett en process. Miljöpartiet och Folkpartiet
            har satt sig ned för att diskutera bland annat medborgarmakt.
            I den processen utbyttes idéer fram och tillbaka, och en idé som
            vi fastnade för och förstod bättre var den om dröjsmålstalan.
            Jag hoppas att vi sådde några frön i det folkpartistiska lägret
            också.
          </note>
          <note>
            Jag hade gärna fortsatt med de samtalen, men sedan var man i
            Folkpartiet så väldigt benägen att hålla ihop sin maktallians
            att man inte ville prata med oss. Det är inte så konstigt. Det
            ingår i den folkpartistiska politiken. Man har svängt från att
            en gång vara individens förkämpar och för socialliberalismen till
            en liberalism som faller högerliberaler på tungan. Så är det.
            Så fungerar det politiska livet. Det var en idé vi fick i de samtalen.
            Jag tyckte att den var bra, och jag tycker att den är bra att
            gå vidare med. Det här är den första av den typen av idéer som
            kommit vid det samråd som vi hade med Folkpartiet. Några andra
            kommer i lagutskottets betänkande som vi behandlar senare och
            handlar om konsumentens rättigheter.
          </note>
          <note type="speaker">
            Anf. 162 INGER JARL BECK (s) replik:
          </note>
          <note>
            Herr talman! Menar Gustav Fridolin att han och Miljöpartiet kommer
            att hoppa mellan de här tuvorna? När det passar gör man uppgörelser
            tillsammans med Folkpartiet, när det passar Miljöpartiet bättre
            gör man upp med Socialdemokraterna och Vänstern.
          </note>
          <note type="speaker">
            Anf. 163 GUSTAV FRIDOLIN (mp) replik:
          </note>
          <note>
            Herr talman! Jag menar att Miljöpartiet kommer att föra fram
            sin politik. Om det finns andra som tycker att den är bra kommer
            vi att försöka driva igenom den. Jag tror att förutsättningarna
            för samarbete har minskat i och med att borgerligheten har svängt
            åt höger och Moderaterna blivit det ledande partiet. Jag hoppas
            på ett bättre samarbete med Socialdemokraterna.
          </note>
          <note>
            Jag tycker inte att det är att hoppa mellan tuvor. Jag tycker
            att det är att visa respekt för varandra partier emellan. Vi för
            fram vår politik.
          </note>
          <note>
            Jag menar, herr talman, att man ska lyssna på sina motståndare,
            inte bara ha den ibland väldigt trista samtalston som vi får när
            vi debatterar i konstitutionsutskottet. En av de frågor som jag
            har lyssnat på är motståndare Tobias Krantz fråga om dröjsmålstalan.
            Jag tycker att det var vettigt. Jag tycker inte att det är vettigt
            utifrån samma utgångspunkter som Tobias Krantz. För mig handlar
            det om det jag började med att säga, decentralismen och att individen
            är den grundläggande enheten i samhället. Jag tycker, för att
            citera något jag har citerat många gånger i den här kammaren,
            att kanske vore den bästa samhällsboten för den trötta samhällskroppen
            ifall tankarna från toppen i stället kom från roten. Om samhället
            ska spira underifrån måste medborgarna ha möjlighet att kräva
            saker av det allmänna. Ett av de kraven kan vara att myndigheterna
            faktiskt ska komma fram i tid med det man begär. Om de inte gör
            det ska man kunna väcka dröjsmålstalan.
          </note>
          <note>
            Överläggningen var härmed avslutad.
          </note>
          <note>
            10 § Konsumentfrågor
          </note>
          <note>
            Föredrogs
          </note>
          <note type="speaker">
            Anf. 164 MARIANNE CARLSTRÖM (s):
          </note>
          <note>
            Fru talman! Det ärende som vi nu ska behandla handlar om konsumentfrågor,
            LU8, och det är ett motionsbetänkande. Betänkandet består av ett
            sextiotal motioner från den allmänna motionstiden 2004 och ett
            mindre antal motioner med anledning av regeringens skrivelse 2003/04:129
            En svensk strategi för hållbar utveckling ekonomisk, social och
            miljömässig .
          </note>
          <note>
            Till betänkandet finns 23 reservationer och tre särskilda yttranden.
          </note>
          <note>
            Konsumentfrågorna är en viktig del av välfärdspolitiken som har
            ökat i betydelse. Att intresset för frågorna är stort visar det
            stora antalet motioner.
          </note>
          <note>
            Konsumentfrågorna är stora också i EU, och vi är berörda, både
            som EU-medlemmar och i den gränsöverskridande handeln som ökat
            i och med vårt EU-medlemskap och globaliseringen.
          </note>
          <note>
            Motionsyrkandena rör många olika områden som till exempel konsumentpolitikens
            mål och inriktning, Sveriges arbete med EU-frågor, konsumentvägledning,
            resegarantin, Konsumentverkets roll, konsumentorganisationerna,
            konsumenttjänstlagens tillämpning i den offentliga sektorn och
            könsdiskriminerande reklam.
          </note>
          <note>
            Senare i år kommer det att läggas en proposition om den framtida
            konsumentpolitiken. Vi får då återigen möjlighet att diskutera
            konsumentfrågorna här i kammaren, men först kommer dagens debatt.
          </note>
          <note type="speaker">
            Anf. 165 HENRIK VON SYDOW (m):
          </note>
          <note>
            Fru talman! I lagutskottets betänkande nr 8 om konsumentfrågor
            finns det fem borgerliga fyrpartireservationer. Jag vill börja
            med att yrka bifall till den första, reservation 1 om konsumentpolitikens
            inriktning. Vi vill se tydliga och effektiva regler i konsumentlagstiftningen
            som ger trygga och säkra produkter och tjänster och också välinformerade
            konsumenter och som därtill öppnar för mer av marknadsekonomi
            och sund konkurrens.
          </note>
          <note>
            Den reservationen och inriktningen på politiken är viktig, inte
            minst eftersom vi under vintern och det år som gått har fått nya
            rapporter som återigen belägger vilket högkostnadsland Sverige
            har blivit med Europas högsta matpriser. Svenska folket får betala
            mer för mjölken, brödet och flingorna i matkassen än vad andra
            européer behöver göra. Sverige är ett högkostnadsland. Här är
            det dyrt för konsumenterna.
          </note>
          <note>
            Som Konsumentverket konstaterar i sin rapport Konkurrensen i
            Sverige är svenska matpriser nästan 25 % högre än genomsnittet
            i den europeiska unionen. Det innebär att en svensk tvåbarnsfamilj
            skulle spara 6 700 kr per år om vi låg i nivå med Tyskland.
          </note>
          <note>
            Slutsatserna i Konsumentverkets rapport är mycket tydliga. Det
            handlar till stor del om att konkurrensen här hemma i Sverige
            måste öka. Inte minst inom dagligvaruhandeln och mathandeln är
            det angeläget att nya utländska konkurrenter kan sätta fart på
            hela den svenska matmarknaden. Det är inte nog med att priserna
            sjunker, de gamla traditionella, väletablerade företagen har tvingats
            förbättra sitt utbud och sin service för att hålla lågpriskedjorna
            från livet.
          </note>
          <note>
            Pensionärernas riksorganisation pekade i sin årliga prisundersökning
            på hur angeläget det är att konkurrensen nu är med och pressar
            ned priserna. Det finns en liten utveckling mot det, men det är
            fortfarande långt kvar.
          </note>
          <note>
            Jag vill understryka att en stark konkurrens, en bättre konkurrens
            och en sundare konkurrens inte bara leder till lägre priser. Vi
            har också fått en mycket större valfrihet eftersom de etablerade
            företagen måste möta lågprisalternativen med större urval, högre
            kvalitet, bättre service och ökad tillgänglighet.
          </note>
          <note>
            Fru talman! På en punkt i betänkandet väljer majoriteten i utskottet
            att sila mygg och svälja kameler. Det gäller punkten om konsumenträtten
            i offentlig verksamhet. Hantverkare, radiohandlare och livsmedelsbutiker
            hålls efter på ett gott sätt med både ångerveckor och möjlighet
            att reklamera och få pengarna tillbaka.
          </note>
          <note>
            Konsumentskyddet i offentlig sektor talar man tyst om. Där biter
            tyvärr Socialdemokraterna och Vänstern ihop. Det är sorgligt av
            flera skäl. Vi behöver inte vara särskilt observanta eller skarpsynta
            för att se var konsumentmakten är som allra klenast och mest eftersatt.
            Den offentliga sektorn nämns inte ens i konsumentsammanhang. Där
            finns det inga konsumenter. Där behövs det tydligen ingen konsumentmakt.
            Det är sorgligt på flera sätt. Det är just de områdena som är
            de mest angelägna för så gott som alla människor i Sverige. Det
            är de tjänsterna som är mest skyddade från de oftast goda och
            höga krav som varje enskild medborgare kan ställa mot radiohandlare
            och livsmedelsbutiker.
          </note>
          <note>
            Om jag frågade en konsumentrådgivare om anhöriga skulle kunna
            rikta en reklamation mot de ansvariga för brister och missgrepp
            i vården, omsorgen eller skolan skulle det sannolikt bli tyst
            i luren. Reklamera fel och brister i offentlig sektor är något
            som man inte kan göra. Några pengar tillbaka blir det inte tal
            om.
          </note>
          <note>
            Anhöriga och engagerade hänvisas till samma politiker som är
            ansvariga för bristerna och missgreppen eller till de tjänstemän
            som politikerna har anställt.
          </note>
          <note>
            Den borgerliga reservationen på det här området som vi hoppas
            få stöd för öppnar för en annan inriktning.
          </note>
          <note>
            Fru talman! Till sist vill jag påpeka att jag tror att Sverige
            behöver fler frivilliga konsumentorganisationer fler och starkare
            och dessutom fristående från myndigheter och fristående från kopplingar
            till det socialdemokratiska partiet och dess rörelser.
          </note>
          <note>
            Det finns en tilltagande utveckling där engagemanget i de här
            viktiga frågorna monopoliseras av stat, kommun och myndigheter.
            Det vore olyckligt. Frågorna är viktigare och mer angelägna än
            så. Därför vill vi styra om de medel som i dag slussas till statliga
            instanser till att underlätta och riva hinder för en framväxt
            av större mångfald av konsumentrörelser i det civila samhället.
          </note>
          <note>
            Vi måste öppna för verkliga gräsrotsrörelser som jobbar för ett
            brett utbud, låga priser, god kontroll, god information och att
            makten verkligen ges till konsumenterna mindre pekpinnar men mera
            möjligheter.
          </note>
          <note>
            Jag tror att det är många uppgifter som den politiska majoriteten
            inte alltid intresserar sig för. Därför finns det utrymme att
            fylla och många uppgifter att ta sig an.
          </note>
          <note type="speaker">
            Anf. 166 MARTIN ANDREASSON (fp):
          </note>
          <note>
            Fru talman! Jag törs säga att det finns få områden inom politiken
            där de högtidliga orden duggar så tätt som inom konsumentpolitiken.
            Ge konsumenterna ett starkt rättsligt skydd. Värna konsumenternas
            hälsa och säkerhet. Ge konsumenterna goda möjligheter att utnyttja
            sina resurser. Vem skulle kunna vara emot det?
          </note>
          <note>
            Varför finns det över huvud taget reservationer, nästan två dussin
            till antalet, på ett område där de vackra fraserna är så övergripande?
          </note>
          <note>
            Det är först när man går bakom dessa fraser som man börjar se
            skillnader mellan partierna, skillnaderna mellan grundsynen i
            en mer socialistiskt präglad konsumentpolitik och grundsynen i
            det liberala alternativ som Folkpartiet står för.
          </note>
          <note>
            I mångt och mycket handlar det om perspektiv, vem konsumentpolitiken
            är till för men också vem som är aktören i konsumentpolitiken.
            Ska den ses som den enskilde individens verktyg för att han eller
            hon ska kunna stärka sin egen makt över sin tillvaro eller ska
            den ses som ett verktyg för myndigheterna, ett av många välfärdspolitiska
            instrument?
          </note>
          <note>
            Den som vill hitta svaret på den frågan måste naturligtvis se
            till den politik som bedrivs. Låt oss titta på de nuvarande konsumentpolitiska
            målen och se hur tillämpningen av dessa skiljer sig mellan Folkpartiet
            och Socialdemokraterna.
          </note>
          <note>
            Ett av målen lyder: Konsumenterna har en stark ställning och
            inflytande på marknaden. Det mäts bland annat i att konsumenternas
            rättsliga skydd är starkt så lyder den måttstock som detta mål
            mäts igenom.
          </note>
          <note>
            Det är ett mycket bra mål. Men om man ansluter sig till det,
            varför är det då så förtvivlat svårt för regeringen att säkerställa
            att den enskilde har ett starkt rättsligt skydd också när det
            handlar om tjänster där leverantören är den offentligt finansierade
            sektorn? Varför är det så förtvivlat svårt att också på detta
            område se till att den enskilda människan har de rättsliga möjligheterna
            att utmana de stora systemen, i detta fall de offentliga byråkratierna?
          </note>
          <note>
            Den konsumentmakt och konsumenträtt som gäller för livsmedel,
            kläder eller semesterresor gäller inte för sjukvård, utbildning,
            barnomsorg eller äldreboende. De regler som i dag tillämpas är
            naturligtvis inte i alla delar fullt ut tillämpbara på alla sektorer
            inom den offentligt finansierade sektorn, men det är viktigt att
            göra en översyn av regelverket för att åstadkomma en neutral och
            enhetlig tillämpning oavsett om tjänsten levereras i privat eller
            offentlig regi.
          </note>
          <note>
            Det kan handla om ett tydligt kontrakt för innehåll och kvalitet
            i offentligt producerad tjänsteverksamhet där man som enskild
            brukare har rätt att hävda vissa utlovade villkor så att man ges
            en viss ställning som konsument också i den skattesubventionerade
            men avgiftsbelagda tjänsteverksamheten. Det handlar om att ha
            möjlighet att reklamera tjänster som hemtjänst, färdtjänst och
            barnomsorg när det som levereras inte motsvarar det som har utlovats.
            Det handlar om en omsorgsgaranti inom äldreomsorgen där man måste
            ges rättsliga möjligheter att hävda sina rättigheter även när
            den garantin inte efterlevs.
          </note>
          <note>
            Ett annat exempel, fru talman, på mål i konsumentpolitiken där
            synsättet skiljer sig åt mellan regeringen och Folkpartiet är
            hur man åstadkommer framsteg på kunskapsområdet. Kunskapsmålet
            handlar om konsumenternas tillgång till vägledning, information
            och utbildning. Här görs inom den offentliga sektorn ett storartat
            arbete av Konsumentverket, lokala konsumentvägledare och andra
            offentliga aktörer. Men varför är det så svårt för regeringssidan
            att ge enskilda organisationer och frivilligrörelser för konsumenter
            den uppbackning och det erkännande som de behöver? Jämfört med
            de offentliga medel som satsas på myndigheters arbete med konsumentfrågor
            är stödet till konsumentrörelsen en rännil.
          </note>
          <note>
            Det är ett problem för Sverige att en så stor del av konsumentfrågorna
            uteslutande bevakas i offentlig regi. Det är viktigt att se till
            att det ges en starkare uppbackning till de frivilliga krafter
            och de enskilda organisationer som bevakar konsumenters intressen.
            Folkpartiet har drivit denna fråga länge tillsammans med andra
            partier. Vi gör det i detta betänkande, och vi kommer att göra
            det också i fortsättningen.
          </note>
          <note>
            Låt oss titta på ytterligare ett mål, det så kallade hushållningsmålet
            som handlar mycket om hushållsekonomi. Det lyder: Konsumenternas
            möjligheter att utnyttja sina resurser är goda. Jag förstår inte
            hur regeringens företrädare kan uttala det målet utan att rodna,
            med tanke på att regeringssidan på punkt efter punkt avslår de
            förslag som läggs fram av bland annat Folkpartiet för att stärka
            konkurrensen i det svenska samhället.
          </note>
          <note>
            Den allmänna prisnivån för varor och tjänster för privat konsumtion
            ligger omkring 20 % över genomsnittet i EU, det vill säga det
            tidigare EU före utvidgningen. Om vi hade en bättre fungerande
            konkurrens skulle det enbart vad gäller matpriserna för en tvåbarnsfamilj
            kunna handla om i runda tal 500 kr i månaden, kanske mer. För
            den som lever på ett riksdagsmannaarvode kan förlusten av 500
            kr i månaden kanske vara hanterbar. För många människor är de
            pengarna skillnaden mellan ifall det alls blir någonting kvar
            i kassan vid slutet av månaden eller inte.
          </note>
          <note>
            De förslag som Folkpartiet lägger fram av vilka några finns i
            detta betänkande, några i andra betänkanden handlar bland annat
            om att stärka tillsynen över kartellbildningen inom företagssektorn
            och att stärka möjligheten till etablering av livsmedelsbutiker
            så att kommunerna inte får möjlighet att stoppa uppkomsten av
            uppstickare mot de etablerade bjässarna i livsmedelssektorn.
          </note>
          <note>
            Fru talman! Att vässa konkurrensen är en av de viktigaste konsumentfrågorna.
          </note>
          <note>
            Nu är en ny konsumentpolitisk strategi under utarbetande. Jag
            ska naturligtvis inte föregripa det förslag som så småningom kommer
            från regeringen, men låt mig något orda om det mål som har föreslagits
            i en departementspromemoria som nu är ute på remiss. Alla de nuvarande
            målen ska ersättas av ett nytt mål, lydande: Trygga konsumenter
            med makt agerar för välfärd och hållbar utveckling. Detta motiveras
            med att det är viktigt att ett mål ska vara tydligt, mätbart och
            realistiskt samt att det inte ska finnas utrymme för alternativa
            tolkningar. Låt mig uttrycka det så här: Det kan nog råda delade
            meningar om ifall man åstadkommer ett tydligare mål med den målformulering
            som nyss lästes upp. Men låt oss som sagt invänta regeringens
            förslag på detta område.
          </note>
          <note>
            Avslutningsvis, fru talman, är det viktigt att den höga ambitionsnivån
            för den svenska konsumentpolitiken också fullföljs på det internationella
            planet. Sverige har kommit långt på konsumenträttens område jämfört
            med de flesta andra länder. Vi ska vara pådrivande i den europeiska
            unionen när det gäller att nu stärka och harmonisera de konsumenträttsliga
            reglerna inom EU på en hög och gemensam nivå. Det räcker inte
            med gemensamma minimiregler, utan det krävs ett visst mått av
            enhetlighet. I många delar av konsumenträtten är det själva det
            faktum att reglerna skiljer sig åt som gör att konsumenterna inte
            har möjlighet att utnyttja de möjligheter som finns inom den gemensamma
            marknaden. Det är inte skillnaderna i sak som är problemet utan
            att det finns skillnader mellan länderna. Därför är det viktigt
            att Sverige visar en tydlig ambition att harmonisera konsumenträtten
            i EU och är pådrivande i det arbetet.
          </note>
          <note>
            På den punkten, fru talman, har vi en reservation som jag dock
            inte yrkar bifall till. Jag vill i stället yrka bifall till reservation
            1, som handlar om de grundläggande principerna för konsumentpolitikens
            mål och inriktning till vilka vi också får återkomma när regeringens
            förslag till ny konsumentpolitisk strategi så småningom kommer.
          </note>
          <note type="speaker">
            Anf. 167 YVONNE ANDERSSON (kd):
          </note>
          <note>
            Fru talman! Först vill jag säga att jag står bakom alla Kristdemokraternas
            reservationer, men av tidsskäl yrkar jag här bifall enbart till
            reservation 10 under moment 11.
          </note>
          <note>
            Kristdemokraterna tror på människans förmåga att själv få välja
            och ta ansvar för fattade beslut. Konsumentpolitiken får aldrig
            bli en förmyndarpolitik och passivisera människor i eget ansvarstagande.
            Den enskilde medborgaren ska få göra sina val och tryggt kunna
            förlita sig på sin egen kunskap. Sunda lagar samt en lyhörd och
            ansvarstagande marknad ska utgöra stöd.
          </note>
          <note>
            En väl fungerande marknad är den bästa förutsättningen för att
            kunna tillgodose konsumenternas önskemål om bra produkter till
            låga priser och god service. Därför ska marknaden vårdas genom
            fritt in- och utträde, fri prisbildning och fri konkurrens. God
            information och marknadsvårdande insatser är viktiga förutsättningar
            också när det gäller den offentligt styrda och finansierade tjänstesektorn.
            Konsumentpolitikens syfte bör vara att stärka konsumentens ställning
            genom ökad medvetenhet och kunskap om de val man gör och konsekvenserna
            av dessa val.
          </note>
          <note>
            Konsumenttjänstlagen är i dag tillämplig på avtal om sådant som
            näringsidkare utför åt konsumenten. Den är inte tillämplig på
            offentlig verksamhet som exempelvis sjukvård, skola och äldrevård.
            Precis det här har vi hört i ett par anföranden, och det förtjänar
            tydligen att upprepas. Trots att vi i ett par omgångar när vi
            har diskuterat och debatterat konsumenttjänstlagen har fäst uppmärksamheten
            på detta tycks det inte ha gått in.
          </note>
          <note>
            Många av de tjänster som betyder mest för medborgarna i vardagen
            är offentligt reglerade och omfattas således inte av den konsumentmakt
            och den konsumenträtt som gäller för andra varor och tjänster
            och som vi här i kammaren är överens om ska gälla för människor
            i ett välfärdssamhälle. Trots det torde just på detta område valfriheten
            betyda mest. Konsumenträttens tillämpningsområde bör självklart
            utvidgas så att den så långt som möjligt också gäller offentligt
            producerad och styrd verksamhet.
          </note>
          <note>
            Jag vill ta ett exempel från verkligheten, fru talman.
          </note>
          <note>
            Julen har vi passerat för drygt en månad sedan. Det är en tid
            när familjen samlas och umgås. Men de som inte kan förflytta sig
            på egen hand utan är beroende av färdtjänsten riskerar att tvingas
            tillbringa julen i ensamhet. Det händer faktiskt att färdtjänsten
            inte kommer eller att den är fullbokad. Det händer att de äldre
            får åka så lång omväg att när de väl kommer till min och din familj
            är de dåliga och uttröttade.
          </note>
          <note>
            Men de äldre betalar för sin färdtjänst, som egentligen är en
            vanlig taxiresa. Skillnaden för konsumenten är att färdtjänsten
            subventioneras av offentliga medel.
          </note>
          <note>
            Vi kristdemokrater anser att det är självklart att man som medborgare
            ska ha samma rätt att reklamera kommunala tjänster, såsom färdtjänst,
            som andra tjänster. Producenten ska ha samma ansvar gentemot konsumenten
            oavsett hur tjänsten betalas. Om den betalas av den äldre fullt
            ut eller som färdtjänsten till viss del av skattemedel ska inte
            spela någon som helst roll för den enskildes trygghet. Valmöjligheten
            och kvalitetskontrollen av skattesubventionerade men avgiftsbelagda
            tjänster måste stärkas och förbättras.
          </note>
          <note>
            Det är anmärkningsvärt att just de varor och tjänster som äldre
            i huvudsak efterfrågar inte omfattas av den konsumentmakt och
            den konsumenträtt som gäller för andra varor och tjänster. Det
            är förvånande att regeringspartiet inte har ett intresse av att
            jobba igenom det här. Varför ska de äldre, som har byggt upp vårt
            samhälle, inte få känna samma trygghet som konsumenter? För oss
            kristdemokrater är det självklart att de äldre ska ha samma konsumenträtt
            vad gäller färdtjänst som andra medborgare har vad gäller taxiresor.
          </note>
          <note>
            Färdtjänsten och de äldre var ett exempel. Det finns många andra
            liknande.
          </note>
          <note>
            Jag är dock glad när jag kan röna här i kväll att vi tycks vara
            fem partier som har kommit till insikt om detta och som står bakom
            den reservation som handlar om att vi vill ha den här konsumenträtten
            också beträffande offentliga tjänster.
          </note>
          <note>
            Fru talman! Visst är det härligt att vara ute och resa. Vi söker
            alla när vi ska ut och resa både lämpliga tider och lämpliga priser.
            Vi måste ha lagar som säkrar konkurrens på lika villkor och som
            ger konsumenten skydd.
          </note>
          <note>
            Resegarantilagen har mina kolleger också lyft fram, och jag vill
            lyfta fram den igen. Den har till syfte att ge konsumenter på
            reseområdet ett skydd mot förluster som en researrangörs betalningsoförmåga
            kan innebära. För att åstadkomma detta skydd ska de företag som
            anordnar eller förmedlar resor som omfattas av den här lagen ställa
            säkerhet för sin verksamhet. Det beslutar Kammarkollegiet över.
            Om inga särskilda beslut föreligger ska säkerheten bestå av en
            betalningsutfästelse utfärdad av bank eller försäkringsbolag som
            fullgörs vid anfordran. Säkerheten ska vid varje tillfälle motsvara
            ett reseföretags totala ekonomiska åtaganden gentemot resenären.
            Konsekvenserna blir att småföretagare betalar mångdubbelt mer
            än stora researrangörer för garantin.
          </note>
          <note>
            Fru talman! Resegarantilagen är bra för konsumenten men bekymmersam
            för mindre företag så som den ser ut i dag. Småföretagen får ta
            banklån, och det är ofta oförmånliga villkor som innebär stora
            risker för småföretagaren. I vissa andra länder förekommer det
            fondlösningar, och det har visat sig fungera bra. I betänkandet
            vid föregående riksmöte, nej, jag tror att det var ett år tidigare
            ändå, utgick utskottet från att regeringen skulle utvärdera den
            då aktuella situationen. Det var samma ordning som den vi har
            nu med resegarantin. Men ännu har åtminstone inte jag sett till
            en sådan utvärdering. Jag vet inte vart den har tagit vägen. Men
            det kanske några av mina kolleger i det regeringsbärande partiet
            vet. Jag menar att om vi inte har sett någon sådan utvärdering
            ännu är det hög tid att en utredning tillsätts i syfte att bättre
            tillgodose de små reseföretagens intresse, men samtidigt se till
            konsumentens behov av skydd.
          </note>
          <note type="speaker">
            Anf. 168 TASSO STAFILIDIS (v):
          </note>
          <note>
            Fru talman! I det här betänkandet finns det en hel rad reservationer
            och även särskilda yttranden som Vänsterpartiet står bakom. Jag
            står bakom alla dem men kommer av tidsskäl inte att hinna gå in
            på alla områden. Men jag vill ändå börja med det område som har
            varit hetast i debatten.
          </note>
          <note>
            Fru talman! Jag ska börja tala om varför jag och Vänsterpartiet
            inte delar de borgerliga partiernas och Miljöpartiets syn på hur
            vi ska gå till väga för att stärka konsumenternas makt och inflytande.
            Det handlar ju om en speciell fråga.
          </note>
          <note>
            Först och främst är det märkligt att argumentera för att konsumentskyddet
            ska gälla även inom den offentliga sektorn, till exempel vård,
            utbildning och omsorg, när det redan finns lagar vars syfte är
            just att tillgodose den enskildes rätt och säkerhet på dessa områden.
            Sedan är det faktiskt en annan sak hur denna lagstiftning fungerar
            i praktiken. Det är det som debatten på det här området handlar
            om, det här andra som inte vi i lagutskottet regerar över.
          </note>
          <note>
            Är det inte onödigt att riva upp ett system som visserligen behöver
            förbättras i flera avseenden men som ändå är en del i den svenska
            välfärdspolitiken och ersätta det med något annat? Man skulle
            också kunna fråga sig om det är nödvändigt att göra det. Lagarna
            om konsumentskydd är inte konstruerade med tanke på att den enskilde
            ska kunna reklamera en lärare eller en operation. Hur skulle det
            se ut om en så kallad konsument som var missnöjd med en offentlig
            tjänst skulle driva sitt skadeståndsanspråk i allmän domstol?
            Skulle vi inte då emotse en utveckling som den i USA med skyhöga
            skadestånd och där läkare inte ens vågar utföra vissa operationer
            på grund av riskerna för att bli stämda? Jag vill i likhet med
            majoriteten i utskottet och regeringen inte se en sådan utveckling.
          </note>
          <note>
            Fru talman! Lagutskottet var på en resa i USA nu i början av
            året. Jag trodde att man hade samma syn i USA som de borgerliga
            partierna driver. Jag ställde frågan om offentliga tjänster och
            konsumentskydd. Till min förvåning var myndighetspersonerna i
            USA helt frågande. De förstod inte frågan. För dem i USA var det
            vilt främmande att sammanblanda offentliga tjänster med privata
            vad gäller konsumentskyddet. Det blev jag glad åt och blev ännu
            lite mer stolt över systemet som finns i USA.
          </note>
          <note>
            Ingen av motionerna på området innehåller något konkret förslag
            på hur en sådan lagstiftning skulle kunna utformas om man inte
            ser på Miljöpartiets motion. Men Miljöpartiets motion lyfter upp
            ett helt annat perspektiv såsom vi ser det, nämligen medborgarmakt.
            Det är inte vad de borgerliga partierna lyfter upp. De borgerliga
            partierna lyfter upp konsumentmakten ur ett helt och hållet konsumentperspektiv.
            För mig är det en gåta, fru talman, hur de borgerliga partierna
            har tänkt sig att detta ska fungera i praktiken. Det är helt enkelt
            inte rätt forum för att föra en diskussion om att stärka medborgarnas
            inflytande i den offentliga sektorn genom att föra in detta i
            konsumentlagstiftningen. Däremot delar jag uppfattningen och det
            har jag påtalat vid alla de andra debatter vi har haft om detta
            område att det finns brister och att vi måste stärka medborgarmakten.
          </note>
          <note>
            Vi skulle gärna kunna stå här och prata om socialtjänstlagen,
            om hälso- och sjukvårdslagen, skollagen och så vidare, men de
            är inte lagutskottets områden. Det är där vi måste föra den diskussionen.
            Det är de lagarna vi behöver stärka.
          </note>
          <note>
            Fru talman! Yvonne Andersson tog upp frågan om färdtjänst. Jag
            har väckt jättemånga motioner framför allt under förra mandatperioden
            om färdtjänst just utifrån att jag har fått höra flera fall där
            människor till och med har blivit lämnade i snödrivor och färdtjänsten
            inte har dykt upp. Då är det inte den enskilda pensionären eller
            mamman som ska sätta i gång och driva frågan mot taxibolaget.
            Här är det kommunen som i sin upphandling ska försöka ändra detta.
            Det är just den skillnaden som finns i det vi diskuterar och den
            andra skyddslagstiftning som finns inom andra utskottsområden
            än det beredningsområde som lagutskottet har.
          </note>
          <note>
            Fru talman! Jag skulle mer än gärna vilja se en utredning vars
            mål är att stärka medborgarmakten. Men denna utredning ska se
            över lagstiftningen på de områdena inte konsumentlagstiftningen.
            Det är detta fokus vi i Vänsterpartiet ställer oss mot. Det är
            det som vi har svårt att förstå, det vill säga varför man vill
            ha sammanblandningen.
          </note>
          <note>
            Fru talman! Tidigare talade konstitutionsutskottet om grundlagsutredningar
            och annat. Det är det ni pratar om här också. Ni vill göra om
            hela systemet som den generella välfärden och den offentliga sektorn
            bygger på. Jag har full förståelse om ni vill göra det, men då
            måste ni lyfta fram detta utifrån vad det är.
          </note>
          <note>
            Fru talman! Jag har en reservation tillsammans med Folkpartiet
            som handlar om att utveckla konsumentvägledningen så att den verkligen
            når de mest utsatta och ekonomiskt svaga grupperna i samhället.
            Det är en viktig reservation. Den handlar om att konsumentvägledningen
            bör riktas särskilt mot till exempel ensamstående föräldrar och
            människor som är arbetslösa och så vidare. Det är just dessa grupper
            som verkligen är i behov av råd och stöd. Men som det ser ut i
            dag når man inte fram till dem.
          </note>
          <note>
            Vänsterpartiet vill ta detta förslag vidare och göra den kommunala
            konsumentvägledningen obligatorisk. Jag menar att det finns ett
            stort behov av mer långsiktiga åtgärder på området. Eftersom vi
            nu samarbetar med regeringen och Socialdemokraterna tillsammans
            med Miljöpartiet, ser jag det arbete som nu har satts i gång som
            ytterst viktigt. Där är jag positiv till de uttalanden som konsumentministern
            gick ut med i samband att departementet presenterade Ds:en om
            en ny strategi för konsumentpolitiken. Jag tror att vi i strategin
            ska kunna utarbeta en långsiktig målsättning som just går över
            till att rikta in sig på de grupper som i dag faktiskt inte ens
            får någon hjälp av konsumentvägledningen därför att de har det
            så dåligt ställt att de inte ens når fram med så pass mycket kunskap
            att de kan söka hjälp hos konsumentvägledningen.
          </note>
          <note>
            Jag går över till den sista frågan som jag hinner ta upp i mitt
            anförande. Den handlar om könsdiskriminerande reklam. I dag finns
            det ingen lagreglerad gräns för hur reklamproducenter kan kränka
            i synnerhet kvinnor, men även män, genom att framställa kvinnor
            som rena sexualobjekt. Samtidigt kan vi se hur unga flickor och
            pojkar påverkas negativt av de onaturliga kroppsideal och könsstereotypa
            bilder som förmedlas genom reklamen. Jag och Vänsterpartiet anser
            att den könsdiskriminerande reklamen är ett allvarligt samhällsproblem.
            Det är hög tid att utreda möjligheterna till ett förbud mot denna
            typ av reklam eftersom näringslivets självsanering är otillräcklig.
            Näringslivets etiska råd mot könsdiskriminerande reklam har funnits
            sedan 1988, och inte mycket har hänt sedan dess. Det säger sig
            självt att näringslivets representanter inte vill se några större
            förändringar på området så länge de tjänar på att producera reklam
            som är könsdiskriminerande. Ett argument som brukar användas är
            att ett förbud kräver en grundlagsändring.
          </note>
          <note>
            För min del kan jag inte se varför kränkningar på grund av kön
            ska vara skyddade av grundlagen i stället för att förbud mot kränkningar
            ska föras in. Även om ERK och andra menar att det handlar om värderingar
            och attityder i samhället måste vi ta vårt ansvar och markera
            att det finns en gräns för hur långt förnedringen av det kvinnliga
            könet kan gå. Den gränsen, fru talman, är nådd.
          </note>
          <note>
            Det finns fler viktiga frågor i betänkandet. En viktig fråga
            som jag också är helt överens med Folkpartiet om handlar om överskuldsättning.
            Den kommer inte min partikamrat men min utskottskamrat Jan Ertsborn
            att prata mer om. Med detta vill jag yrka bifall till reservationerna
            nr 12 och nr 14.
          </note>
          <note type="speaker">
            Anf. 169 YVONNE ANDERSSON (kd) replik:
          </note>
          <note>
            Fru talman! Tasso Stafilidis säger att han har fått flera brev
            från äldre, bland annat från människor som har blivit lagda i
            en snödriva. Vi har hört dessa fasansfulla berättelser.
          </note>
          <note>
            Vad innebär detta? Vad talar dessa berättelser egentligen om?
            Den människa som har blivit lagd i en snödriva och inte kan ta
            sig upp när hon har trott att hon skulle få färdtjänst är inte
            enbart konsument. Hon är lika mycket medborgare. Hon är lika mycket
            brukare. Det spelar väl ingen roll vad det kallas? Inte bryr sig
            en människa som ligger i snödrivan om hon har betalat sin resa
            själv, om det är skattebetalaren, om kommunen har tecknat ett
            avtal med taxifirman eller vad det kan vara. De facto att hon
            ligger där innebär att något måste göras.
          </note>
          <note>
            Nu har de borgerliga partierna tillsammans med Miljöpartiet år
            efter år pekat på att vi är tvungna att göra någonting för att
            stärka människors rätt. Alldeles oavsett vem som betalar tjänsten
            ska människor ha rätt att kunna klaga och komma framåt, få ett
            skadestånd. En människa som blir lagd i en driva ska ha minst
            tio gratis taxiresor eller något annat!
          </note>
          <note>
            Det är dit vi vill komma. Vi vill stärka den äldres rätt i just
            detta exempel. Oavsett vem som utför tjänsten och betalar tjänsten
            ska man ha samma rätt som vilken annan människa som helst. Det
            är det som är pointen. Vad menar Tasso Stafilidis att vi ska göra
            i stället? Vad har ni för annat förslag?
          </note>
          <note type="speaker">
            Anf. 170 TASSO STAFILIDIS (v) replik:
          </note>
          <note>
            Fru talman! Det var precis den frågan jag ställde till de borgerliga
            partierna. Ni har inte ett enda konkret förslag eller ett enda
            konkret exempel på hur det här skulle fungera. Är det så att skollagen
            ska skrotas, hälso- och sjukvårdslagen ska skrotas, socialtjänstlagen
            ska skrotas och allting ska inbegripas och inkluderas i den konsumenträttsliga
            lagstiftningen? Är det det ni är ute efter?
          </note>
          <note>
            Miljöpartiets företrädare får prata för sig när han kommer upp,
            men där har de ett helt annat fokus, som är mycket intressant
            och väldigt bra, nämligen medborgarmaktsperspektivet. Det är ju
            där som vi i Vänsterpartiet driver frågorna. Vi driver frågorna
            i utbildningsutskottet för att skollagen ska stärka medborgarperspektivet.
            Vi driver frågorna i socialutskottet och så vidare.
          </note>
          <note>
            Jag kommer tillbaka i den här frågan i nästa debatt, som handlar
            om barn och föräldrar. Det finns oerhört många brister. Människor
            ska inte behöva hamna i drivor eller bli felbehandlade i den offentliga
            sektorn.
          </note>
          <note>
            Jag kan för allt i världen inte se hur ni ska trycka in den skyddslagstiftning
            som bygger på vår representativa demokrati och hela det politiska
            system som vi har i Sverige. Genom att våra kommunalpolitiker
            är ansvariga för till exempel färdtjänsten, är det de som ska
            hängas, som ska ta ansvar när det är brister inom den kommunala
            omsorgen. Det är de som ska ta sitt ansvar.
          </note>
          <note>
            På vilket sätt skulle den här frågan bli löst om man förde in
            allting i konsumentlagstiftningen och gjorde allting till konsumentfrågor?
            Medborgarfrågorna har ett tyngre värde, och människor ska få hjälp
            när de behöver det.
          </note>
          <note type="speaker">
            Anf. 171 YVONNE ANDERSSON (kd) replik:
          </note>
          <note>
            Fru talman! Det finns inte någon självklar skillnad mellan de
            här tjänsterna. Det finns många gråzoner omkring de tjänster som
            erbjuds av skattemedel men som vederbörande betalar helt och hållet
            själv.
          </note>
          <note>
            Vi menar naturligtvis inte att skollagen och annat ska skrotas.
            Det handlar inte om det, och det vet Tasso Stafilidis mycket väl.
            Det som det handlar om är att öka säkerheten. Använd gärna medborgarperspektivet!
            Det gäller i allra högsta grad också för mitt resonemang. Jag
            tror inte att den enskilda människan som är i en situation bryr
            sig så mycket om vilket begrepp vi använder.
          </note>
          <note>
            Vad vi vill komma åt är att stärka tryggheten, stärka säkerheten
            och stärka inflytandet. Vi har två system. Vi har en konsumenttjänstlag,
            som har visat sig fungera riktigt bra. Sedan har vi en situation
            där det offentliga ska ansvara och där det inte finns något riktigt
            bra system för överklagande och följder. Varför inte låta allt
            ingå i konsumenttjänstlagen, när vi har ett system som fungerar
            bra?
          </note>
          <note>
            Vi har inte fått något annat förslag. Vi har efterfrågat det
            år efter år, och ni kommer inte med något nytt förslag på hur
            det skulle kunna fungera. Därför vill vi ha konsumenttjänstlagen
            också när det gäller offentliga tjänster.
          </note>
          <note type="speaker">
            Anf. 172 TASSO STAFILIDIS (v) replik:
          </note>
          <note>
            Fru talman! Det här börjar bli mer och mer otydligt. Är det vi
            som ska komma med förslagen på hur ni ska lösa era idéer och era
            motionsyrkanden? Vi har ju inte begripit hur ni ska göra. Yvonne
            Andersson säger, fru talman, att de inte vill skrota skollagen
            och andra skyddslagstiftningar. Men vad är det då man vill göra?
            Det är det vi inte har begripit.
          </note>
          <note>
            Försök få oss att förstå, så kanske vi till slut blir jätteglada
            och nöjda och går med på det! Ni har inte varit ett dugg pedagogiska
            för att få oss att förstå vad ni menar.
          </note>
          <note>
            Det enda vi har förstått är att ni vill göra medborgarna till
            konsumenter, och det går vi absolut inte med på. Ni vill marknadsanpassa
            och föra upp frågan som om det vore samma sak att gå på Ica och
            handla som att gå till sjukhuset och få vård eller som att få
            en annan offentlig tjänst uträttad. Det går vi inte heller med
            på, för det är en helt annan attityd och ett helt annat synsätt.
            Där skiljer vi oss tydligt ideologiskt.
          </note>
          <note>
            Vi kan inte se de här tjänsterna. Där kan jag vara väldigt glad
            över att det stora landet i väster, USA, har precis samma åsikt
            som Vänsterpartiet och Socialdemokraterna, att man inte ska blanda
            ihop offentliga tjänster med privat producerade tjänster vad gäller
            skyddslagstiftningen. Det ska vara ett helt annat begrepp eller
            ett mycket starkare skydd. Där kan jag beklaga att det finns brister
            i dag, men det hör fortfarande inte till lagutskottets beredningsområde
            att tala om bristerna på det sociala området, skolområdet och
            så vidare.
          </note>
          <note type="speaker">
            Anf. 173 VIVIANN GERDIN (c):
          </note>
          <note>
            Fru talman! Ledamöter! Konsumentfrågorna engagerar många, och
            i takt med ett allt större utbud av varor och en ökad marknadsföring
            av dessa är det viktigt att konsumenterna också kan få en tydlig
            och säker information om vad produkterna innehåller. Konkurrens
            om kunderna bidrar till ökad valfrihet för oss konsumenter, men
            vi förväntar oss även att det ska leda till bättre kvalitet och
            en ökad prispress.
          </note>
          <note>
            Centerpartiet anser att en väl fungerande marknad utgör grunden
            för ökad valfrihet, men det finns också behov av en marknadstillsyn.
            Konsumentverket har i sin myndighetsroll agerat på ett föredömligt
            sätt inom många områden. Däremot tycker vi att Konsumentverkets
            roll ska renodlas och att den opinionsbildande delen ska överlåtas
            till de fristående konsumentorganisationerna. Från Centerpartiets
            sida tycker vi att det är ett misstroende mot konsumentorganisationerna
            att de som folkrörelse inte ges bättre ekonomiska förutsättningar
            att agera mer självständigt.
          </note>
          <note>
            Konsumentorganisationernas förutsättningar är också viktiga för
            att de ska kunna agera inom EU. För att de ska kunna göra det
            behöver de ha en ökad ekonomisk tilldelning. Risken finns annars
            att det är regeringen som tar sig ett monopol på den svenska konsumentpolitiken
            inom EU. Konsumentorganisationerna utgör redan på nationell nivå
            en viktig motkraft mot lobbyister som bearbetar både livsmedelsindustrin
            och statliga myndigheter.
          </note>
          <note>
            Jag vill också säga något om säkerhetsmålet. Under flera decennier
            har Centerpartiet kämpat för att livsmedlen ska vara tydligt märkta
            med både ursprung och vilka tillsatser som ingår. De kraven är
            högaktuella.
          </note>
          <note>
            I en Temoundersökning under hösten 2004 framkom det att det fortfarande
            finns ett stort missnöje hos konsumenterna. Endast två av tio
            litar på sin matbutik. Denna Temoundersökning är gjord på uppdrag
            av LRF. Det främsta skälet anses vara den bristande ursprungsmärkningen
            i livsmedelsbutikerna. Det här oroar många människor. Denna undersökning
            ger också belägg för att det finns mycket kvar att göra. Undersökningen
            ger ett underbetyg till regeringens konsumentpolitik.
          </note>
          <note>
            Den stigande importen av livsmedel kräver att Livsmedelsverket
            ges ett ökat utrymme för test och kontroller. Men det behövs också
            ett samordnat märkningssystem för livsmedel inom EU.
          </note>
          <note>
            Också då det gäller säkerhetsmålen vill jag lyfta fram några
            frågor. Under de senaste åren har kopplingen mellan vad vi äter
            och hur vi mår blivit allt tydligare. Matens kvalitet, säkerhet
            och produktionsformer diskuteras alltmer, och kraven på en tydligare
            märkning ökar. Olika larmrapporter om vad våra livsmedel innehåller
            har också ökat insikten om vad vi köper och vad vi äter. Men fortfarande
            saknar väldigt många konsumenter just en ursprungsmärkning för
            kött. I dag är det bara för nötkött som det är obligatorisk märkning.
            För övrigt handlar det om rekommendationer och ett fritt val.
          </note>
          <note>
            Jag vill också lyfta fram frågan om de stora butikskedjornas
            agerande under senare år.
          </note>
          <note>
            Samtidigt med en ökande oro över våra livsmedel och vad de innehåller
            har det blivit ännu svårare för konsumenterna att få vetskap om
            varifrån olika produkter kommer detta delvis på grund av de stora
            butikskedjorna som utökat sina produkter med egna varumärken och
            därmed anonymiserat många varor.
          </note>
          <note>
            Som konsument kan jag påverka butikens utbud, företagens tillverkning
            och importörens val endast om jag har information. Nu ser vi att
            utvecklingen här går i fel riktning. Möjligheterna att göra ett
            aktivt val minskar, och produkterna blir mer likställda. Det här
            är en stor fråga eftersom de stora livsmedelskedjorna i dag äger
            ca 90 % av alla butiker runtom i landet.
          </note>
          <note>
            Detta får konsekvenser för oss som konsumenter, men det får också
            konsekvenser för små producenter. Den lokala marknadsföringen
            riskerar att slå ut de lokala produkterna.
          </note>
          <note>
            Här skulle jag vilja vädja till regeringen att noga granska och
            uppmärksamma detta men också att agera.
          </note>
          <note>
            Med detta yrkar jag bifall till reservation 6.
          </note>
          <note>
            Även då det gäller folkhälsoaspekter finns det en viktig kunskapsfråga.
            Märkningen av våra livsmedel kommer i ny dager när också kampen
            mot övervikt och fetma kommer in eftersom folkhälsan hotas. En
            första förutsättning för en bättre hälsa är att konsumenterna
            vet, har kunskap om, att välja nyttiga livsmedel.
          </note>
          <note>
            Ett hälsosammare liv kan vi skapa på flera olika sätt genom att
            tidigt grundlägga goda matvanor hos våra barn och ungdomar. I
            grundskolans kursplan betonas konsumentaspekterna, men insatserna
            är otillräckliga. Hem- och konsumentkunskap är i dag minsta ämnet
            i grundskolan. Ännu sämre är det att det saknas en uppföljning
            på gymnasienivå. Och detta sker i dag när kunskapsförmedlingen
            mellan generationer är mindre än tidigare och samtidigt som ungdomar
            i allt lägre åldrar lever mer självständigt.
          </note>
          <note>
            Jag vill också ta upp vad som i dag framkommit i medierna. Det
            gäller Ann-Christin Nykvists uttalande om att stoppa reklam om
            skräpmat riktad till barn. Det är ett bra agerande av henne. Att
            stoppa skräpmatsreklam riktad till barn är en fråga som också
            vi i Centerpartiet har haft åsikter om.
          </note>
          <note>
            Tidigare har frågan lyfts fram av den nye EU-kommissionären med
            ansvar för just konsumentfrågor. Här finns en öppning och en möjlighet
            att verkligen kanske åstadkomma någonting.
          </note>
          <note>
            Den kunskap som i dag finns om skräpmatens effekter näringsfattiga
            men energitäta livsmedel som i kombination med stillasittande
            har blivit ett allvarligt problem måste vi också ägna ett särskilt
            intresse. Vi måste förhindra den här utvecklingen så att vi inte
            hamnar i samma situation som USA där alltfler väger alltmer.
          </note>
          <note>
            Det är Centerpartiets förhoppning att livsmedelsindustrin tar
            sitt ansvar men också att Sverige inom EU driver på för en tydligare
            livsmedelsmärkning i form av ursprungsmärkning och nyckelhålsmärkning
            liksom att det här arbetet sker tillsammans med konsumentorganisationerna,
            som görs starkare och därmed blir en stark röst inom EU.
          </note>
          <note>
            För övrigt instämmer jag i Centerpartiets övriga reservationer.
          </note>
          <note type="speaker">
            Anf. 174 HILLEVI LARSSON (s):
          </note>
          <note>
            Fru talman! Den här debatten har väldigt mycket kommit att handla
            om konsumentpolitikens inriktning och mål. Vi ser de ideologiska
            skiljelinjerna väldigt tydligt. Men jag skulle vilja lägga in
            att den socialdemokratiska visionen inte handlar, som det lite
            felaktigt ibland kan låta, om att allt ska vara offentligt, utan
            vår vision är att vi givetvis ska ha en fri marknadsekonomi med
            en utvecklad konkurrens. Men vi ska också ha offentliga tjänster
            som inte ska vara en fri marknad utan där vi är medborgare. Det
            är väldigt viktigt att framhålla detta eftersom glidningarna är
            uppenbara man vill konkurrensutsätta allting, även de offentliga
            tjänsterna.
          </note>
          <note>
            Det sägs i debatten att det inte är så viktigt vad man kallar
            saker för, om man talar om konsument eller om man talar om medborgare.
            Men jag vill säga att detta är oerhört viktigt, för bara därigenom
            definierar man hur man vill ha det. Vi vill dra en väldigt tydlig
            gräns mellan där man är konsument och där man är medborgare.
          </note>
          <note>
            I debatten kan det också låta som att man har ett starkare skydd
            som konsument jämfört med om man är medborgare. Men i själva verket
            är det tvärtom. Som medborgare har man rätt till offentliga tjänster,
            oavsett om man betalat eller inte alltså om man till exempel är
            ett litet barn som går i skola och som bara av den anledningen
            inte har kunnat betala för att gå i skola. Man har rätt till offentliga
            tjänster även om man är arbetslös och därigenom inte kan betala,
            inte har pengar så att man kan betala för tjänsten.
          </note>
          <note>
            I själva definitionen av ordet konsument ligger ett privaträttsligt
            förhållande. Man har betalat för en tjänst och ska erhålla motsvarande
            vad tjänsten kostar. Genom att nu gå in på den offentliga verksamheten
            öppnar man upp för ett liknande system, det vill säga för goda
            rättigheter för den som betalar och inga rättigheter för den som
            inte betalar.
          </note>
          <note>
            Ett exempel kan tas från USA där sjukvården är uppbyggd på det
            sättet att det finns en minimistandard som alla har rätt till,
            oavsett om man har betalat eller inte. Tyvärr är det så att de
            som inte har råd eller som helt enkelt inte prioriterat att skaffa
            sig dyra tilläggsförsäkringar står utan skydd den dagen olyckan
            är framme och utökad vård behövs. Den utvecklingen vill vi inte
            se. Därför är medborgarperspektivet det grundläggande för oss
            i det här sammanhanget.
          </note>
          <note>
            Däremot håller vi givetvis med om att den enskildes rättigheter
            måste stärkas. För eleven, för den som finns inom äldreomsorgen
            och för den som finns inom vården har vi myndigheter som ska se
            till att gällande lagar uppfylls. Den som läser lagarna ser att
            de faktiskt är ganska långtgående.
          </note>
          <note>
            Vi är öppna för att man kanske blir ännu mer långtgående och
            för att se till att myndigheterna fungerar ännu bättre. Sedan
            finns det också möjligheter för den enskilde att göra en anmälan.
            Det finns faktiskt exempel på fall som drivits. När man blivit
            mobbad i skolan blir det kommunen som huvudansvarig som får stå
            som motpart när man driver sina krav om att man inte fått den
            hjälp som man enligt gällande lagar och regler har rätt till.
            Sådana möjligheter finns alltså.
          </note>
          <note>
            Dock ser jag stora risker med att avlöva den makt som man har
            som medborgare och som är större än den makt som man har som konsument.
            Enligt konsumenttjänstlagen får man faktiskt inte särskilt mycket
            om man klagar. Ersättning för ideell skada utgår inte. Ideell
            skada kan vara väldigt mycket. Väldigt mycket inom välfärden handlar
            just om ideella värden, inte om pengavärden.
          </note>
          <note>
            Man har rätt att hålla inne med betalning. Innebär det då att
            man i verksamheter där det inte finns några avgifter, till exempel
            när man går i skola, ska hålla inne med skatten? Ska föräldrarna
            till det barn som går i skola och som inte fått en bra skolgång
            slippa betala skatt?
          </note>
          <note>
            Med tanke på att det inte har kommit något konkret förslag till
            hur vi i så fall ska ändra konsumenttjänstlagen blir det väldigt
            märkliga konsekvenser. Man kan erhålla prisavdrag för sin avgift.
            Man kan häva avtalet. Innebär det då att man kan häva barnets
            skolgång när vi samtidigt har skolplikt? Man kan erhålla skadestånd
            för ekonomisk förlust. Vari ligger den ekonomiska förlusten, frågar
            man sig.
          </note>
          <note>
            Vi är helt inne på att stärka medborgarens rätt, men att plötsligt
            göra oss alla till konsumenter är att reducera medborgarmakten.
            I stället måste vi se till att de lagar och regler som vi redan
            har inom välfärden tillämpas fullt ut; de är fullgoda. Det är
            vi helt öppna för. Men det här ligger utanför lagutskottets beredningsområde.
            Vi kan inte lägga in allting i konsumenttjänstlagen.
          </note>
          <note>
            Det kan också bli rätt så märkliga andra konsekvenser, för det
            har inte gjorts någon gränsdragning för vad som egentligen gäller.
            Man kan till exempel säga att om man sitter i fängelse är det
            en offentlig tjänst. Ska man då kunna överklaga om man tycker
            att man inte har fått tillräckligt bra fångvård? Var ska man dra
            gränsen? Det finns inga gränsdragningar. Det finns däremot väldigt
            många frågetecken.
          </note>
          <note>
            Av de andra frågor som har tagits upp här är matpriserna en.
            Där är vi socialdemokrater helt med på noterna. Tillhandahållandet
            av mat är inte i dag en offentlig tjänst utan privat; där konkurrerar
            affärerna. Vi är för mer konkurrens, inte mindre, på det här området.
            Det är felaktigt att tro att vi vill ha monopol. Det är tvärtom.
            Konkurrensen har faktiskt ökat. Det är uppstickare som har slagit
            sig in på marknaden, inte minst efter EU-medlemskapet. Vi har
            börjat se en anpassning där de större kedjorna successivt har
            sänkt sina priser. Det här är vi beredda att gå vidare med.
          </note>
          <note>
            Konkurrensverket är väldigt viktigt i det här sammanhanget. Vi
            är mycket för Konkurrensverket och lyssnar på vad de säger. Det
            de säger är att ungefär hälften av prisskillnaden jämfört med
            genomsnittet i Europa, där vi har högre priser, beror på att vi
            har ganska så bra lönenivåer för exempelvis snabbköpskassörskorna.
            Den del som beror på detta vill vi inte frångå. Det tycker vi
            är viktigt. När det däremot gäller den del som inte beror på det
            är det något lurt. Det har till och med misstänkts kartellbildning
            med större kedjor. Det är motsatsen till den väg vi vill gå.
          </note>
          <note>
            Mer av konkurrens på det här området, men inte mer av konkurrens
            och marknad på det område där vi är medborgare. Där vill vi verkligen
            slå vakt om att skattepengarna ska användas så bra som möjligt.
            Det ska inte bara handla om att det ska vara så billigt som möjligt
            utan också så hög kvalitet som möjligt. Vi vill ha den här klara
            gränsen och inte ha någon glidning där allt plötsligt blir en
            fri marknad och vi alla plötsligt blir konsumenter i stället för
            medborgare. Det ser vi som ett steg tillbaka i utvecklingen.
          </note>
          <note>
            När det gäller konsumentvägledning är vi positiva till att det
            finns frivilligorganisationer på det området. Däremot vill vi
            inte ha någon motsatsställning mellan frivilligorganisationerna
            och det offentliga stödet till konsumenterna. Exempelvis har det
            diskuterats att Konsumentverket skulle kunna öppna telefonlinjer
            där man i hela landet kan ringa in som konsument. Det är i själva
            verket en garant för att konsumenterna, oavsett var de bor i landet
            och oavsett om just deras kommun har konsumentvägledning eller
            ej, ändå kan få hjälp och stöd. Frågan är: Kommer konsumenterna
            att få det bättre om man avvecklar den här delen som en opartisk
            garant för konsumenternas rättigheter så att konsumenterna helt
            får förlita sig på ideella krafter? Jag tror inte det. Dessutom
            utgår redan i dag stöd till ideella föreningar. Det finns paraplyorganisationer
            för konsumentvägledning, och dit går det pengar i dag. Det är
            vi positiva till, men vi vill inte att man ska börja lägga sig
            i vilka som får starta sådana föreningar. Det är givetvis ett
            fritt val.
          </note>
          <note>
            Vi ser gärna mer samarbete mellan de organisationer som finns
            och vill naturligtvis se till att de kommuner som inte har konsumentvägledning
            får möjlighet genom samarbete med andra kommuner till denna. Men
            vi vill inte ha något motsatsförhållande mellan en garant som
            vi offentligt står för och de frivilliga initiativ som finns.
          </note>
          <note>
            När det avslutningsvis gäller resegarantin har vi tidigare sagt
            att reglerna har varat för kort tid för att vi ska kunna göra
            en utvärdering. Nu anser vi att tiden är mogen att göra denna
            utvärdering, så det är vi positiva till. Vad man i utvärderingen
            kommer fram till är en annan fråga. Men jag tror att man kan konstatera
            att den fondlösning som har lyfts fram knappast är ett bättre
            alternativ än dagens system, med tanke på att man på andra ställen
            sett att det finns risk för att vissa företag inte betalar in
            till fonden. Det känns inte rättssäkert. Däremot kanske de mindre
            reseföretagen skulle kunna betala en reducerad avgift. Men vi
            får se vad man i utvärderingen kommer fram till.
          </note>
          <note type="speaker">
            Anf. 175 HENRIK VON SYDOW (m) replik:
          </note>
          <note>
            Fru talman! Jag tror att Hillevi Larsson och Socialdemokraterna
            och någon av de tidigare debattörerna vill göra det här mycket
            svårare än vad det är och vill lägga ut dimridåer och få det här
            att verka som någonting närmast spöklikt, svårt och oklart. Jag
            har uppriktigt sagt svårt att förstå motiven för det. Jag vill
            inte tro det, men det verkar som en enorm protektionism för den
            offentliga sektorn, utan att ni själva på allvar förstår motiven.
          </note>
          <note>
            Det finns många situationer i dag, Hillevi Larsson, där det offentliga
            på precis samma sätt som det privata tar betalt för tjänster.
            Vi har hört exempel här tidigare, bland annat färdtjänst och hemtjänst.
            Det finns fritidsverksamheter som man tar betalt för.
          </note>
          <note>
            Min fråga är: När det är samma tjänster i offentlig regi som
            i privat regi, varför kan man då inte hitta ett regelverk som
            är konkurrensneutralt, som är lika för både det privata och det
            offentliga och som därtill ger den enskilde medborgaren verkliga
            rättigheter så att han inte ska behöva vända sig till samma politiker
            som är ansvariga för det som inte är lyckat, för det som inte
            är funktionellt?
          </note>
          <note>
            Man kommer in här på en diskussion om att detta skulle handla
            om en vilja, om ett stort systemskifte. Det är där som dimridåerna
            blir som allra tydligast och de retoriska greppen dras som allra
            längst. Hillevi vet precis lika väl som jag att det inte finns
            någon som vill göra medborgarna till konsumenter i den bemärkelsen
            att de ska betala just för vården, skolan, omsorgen. Det finns
            ingen tvekan om att detta ska vara i offentlig regi.
          </note>
          <note>
            Jag tycker att ni ska sluta med att lägga ut dimridåer och mera
            tala om vad det är för någonting som ni själva skulle vilja göra,
            vilka era alternativ är.
          </note>
          <note type="speaker">
            Anf. 176 HILLEVI LARSSON (s) replik:
          </note>
          <note>
            Fru talman! Vi försöker inte lägga ut några dimridåer, utan vi
            säger precis så som det är. Det är så att konsumenttjänstlagen
            är i dag tillämplig på en del offentliga tjänster. Det är de tjänster
            där man kan säga att det redan finns ett civilrättsligt eller
            privaträttsligt förhållande. Ett exempel är de affärsverk som
            drivs inom kommuner. Där kan man säga att det handlar om ekonomisk
            verksamhet. Det handlar alltså inte om att tillgodose medborgarnas
            behov oavsett vad de betalar, för detta betalas via skattsedeln.
          </note>
          <note>
            Det finns också fall där man till exempel har betalat en barnomsorgsavgift
            och då med stöd av konsumenttjänstlagen har överklagat och vill
            ha sin avgift tillbaka. Avtalet har helt enkelt inte fullföljts
            av den som har anordnat barnomsorgen. Den möjligheten finns redan
            i dag. Men skillnaden är att när det inte föreligger något privaträttsligt
            avtal kan man inte tillämpa konsumenttjänstlagen. Det ligger i
            sakens natur. Lagen säger att det är på det sättet. Därför blir
            det väldigt märkligt när vi anklagas för att vi inte kan förklara
            hur det system som de andra vill införa ska se ut.
          </note>
          <note>
            Ska vi då riva upp hela konsumenttjänstlagen och ändra den grundläggande
            principen om att det ska vara ett privaträttsligt förhållande?
            Ska vi införa avgifter på alla offentliga tjänster för att konsumenttjänstlagen
            i nuvarande utformning ska bli tillämplig?
          </note>
          <note>
            Moderaterna vill att vi alla ska bli konsumenter på en marknad,
            att man suddar ut gränsen mellan att vara medborgare och konsument.
            Det står till och med i Moderaternas reservation att man är ute
            efter det. På något sätt upplevs ordet konsument som ett starkare
            ord än medborgare. Det är denna glidning som vi vänder oss emot.
          </note>
          <note type="speaker">
            Anf. 177 HENRIK VON SYDOW (m) replik:
          </note>
          <note>
            Fru talman! Det är uppenbart att det står i lagen, och det är
            därför som det är så. Vår poäng är att vi vill ändra lagen. Vi
            vet också vad som står i lagen i dag, men vi vill ha en översyn
            för att göra det hela konkurrensneutralt. Att använda detta att
            det fungerar i dag som ett argument fungerar inte. Vi vill ju
            förändra det.
          </note>
          <note>
            Samhället utvecklas på flera sätt. Det kommunala och det offentliga
            ledarskapet utvecklas också. Kommuner, landsting och det offentliga
            bedriver verksamheter som man inte bedrev för tio år sedan. Uppfinningsrikedomen,
            kreativiteten eller dynamiken har blivit ganska stor. Just därför
            vore det nyttigt och värdefullt om man tillsatte en utredning
            som såg efter hur de aktuella lagarna skulle kunna göras mer tillämpliga
            mot det offentliga.
          </note>
          <note>
            Du säger att detta sker redan i dag. Det visar att förändringen
            inte är alls så stor och dramatisk som tidigare har målats upp
            i debatten. Jättebra, låt oss gå vidare. Samhället har förändrats.
            Det är inte samma samhälle i dag som det var för tio år sedan.
            Låt oss se hur vi kan utveckla detta.
          </note>
          <note>
            Jag tror att de som bryr sig om den offentliga sektorn och som
            vill värna förtroendet för sådana viktiga verksamheter som vården,
            fritidsverksamheten och omsorgen verkligen borde vara angelägna
            om att varje medborgare är utrustad med egna rättigheter och kan
            kräva sin rätt utifrån dessa.
          </note>
          <note>
            Jag tycker att det är en tanke som så moderna socialdemokrater
            som Hillevi Larsson borde vara öppna för.
          </note>
          <note type="speaker">
            Anf. 178 HILLEVI LARSSON (s) replik:
          </note>
          <note>
            Fru talman! Precis som jag sade kan man redan i dag föra processer,
            men skillnaden är den att vi vill inte föra över allt till det
            området. Även om man betalar avgift för barnomsorgen finns det
            också andra möjligheter inom det området för att förbättra verksamheten.
            Det finns ju myndigheter som har tillsyn över offentliga verksamheter.
            Kommunerna har egna ansvarsområden. Det finns också kollektiva
            rättigheter. Skolverket, till exempel, utövar tillsyn över skolor
            och kan då hjälpa alla elever på en eller flera skolor där man
            bryter mot gällande lagar och regler.
          </note>
          <note>
            I det här fallet riskerar man ju att det urartar till att det
            blir den enskildes ansvar att överklaga om någonting är fel. Redan
            i dag kan man anmäla till myndigheterna om det är något som inte
            fungerar. Man kan till och med driva processer, precis som i det
            fall jag nämnde om flickan som hade blivit mobbad. Men vi vill
            inte ersätta nuvarande möjligheter med den lilla del som handlar
            om konsumenttjänstlagens tillämpning.
          </note>
          <note>
            Jag förstår inte vad alla de partier som plötsligt vill införa
            allting i konsumenttjänstlagen har emot att i stället utveckla
            nuvarande möjligheter. Detta lämnar man helt därhän. Frågan är
            då: Ska man skrota skollagen och alla andra lagar och regler på
            det offentliga området? Då måste ju också tillsynsmyndigheterna
            skrotas och allt bli privaträttsliga processer mellan den enskilde
            och den som anses som en marknadsaktör, men som egentligen är
            det offentliga.
          </note>
          <note>
            Detta blir allt annat än den svages rätt, det blir den starkes
            rätt. Det blir den som orkar, har tid och pengar för att genomföra
            processer det kommer att bli tusentals som får rätt. I dag är
            det myndigheter som tillvaratar de kollektiva intressena. Det
            gäller till exempel en äldre kvinna som har blivit felbehandlad,
            men som inte orkar att driva en process på egen hand.
          </note>
          <note type="speaker">
            Anf. 179 MARTIN ANDREASSON (fp) replik:
          </note>
          <note>
            Fru talman! Jag slås av att när Hillevi Larsson har svårt att
            angripa innehållet i en reservation angriper hon i stället någonting
            som inte står där.
          </note>
          <note>
            Jag ska ta upp några saker i Hillevi Larssons anförande. Till
            att börja med hävdar hon att det hos olika partier skulle finnas
            ett motsatsförhållande mellan att stödja konsumenternas intressen
            genom Konsumentverket och andra offentliga aktörer och att stödja
            de enskilda konsumentorganisationerna. Då vill jag fråga Hillevi
            Larsson: Var någonstans står det att Folkpartiet vill skrota Konsumentverket,
            att Folkpartiet vill spara på Konsumentverket jämfört med vad
            man gör i dag? Det är ju saker som är gripna ur luften av Hillevi
            Larsson.
          </note>
          <note>
            Det är mycket bra att Hillevi Larsson säger att man ska värna
            konkurrensen och slå vakt om en ökad konkurrens, inte minst på
            livsmedelsmarknaden. Bra! Varför röstar då Socialdemokraterna
            emot Folkpartiets förslag om att man ska kriminalisera kartellbildning
            mellan företag? Varför är inte Socialdemokraterna beredda att
            gå tillbaka till den ordning som rådde tidigare och som bevisligen
            befrämjade konkurrensen och släppte in nya aktörer? Det var ju
            när plan- och bygglagen inte tillät kommuner att genom specialregler
            hindra etablering av nya livsmedelbutiker när de inte kunde hindra
            etablering av andra sorters butiker.
          </note>
          <note>
            När det gäller konsumentintresset inom offentlig sektor handlar
            det inte om att ersätta all befintlig lagstiftning med någonting
            nytt. Låt oss till exempel se på produktsäkerhetslagen. Den tillämpas
            i dag på alla varor, men enbart på de tjänster som tillhandahålls
            i privat regi. Vi vet att det finns motsvarande tjänster som tillhandahålls
            i offentlig regi. Dessa tjänster skyddas inte av lagen. Varför
            vill inte Socialdemokraterna det?
          </note>
          <note type="speaker">
            Anf. 180 HILLEVI LARSSON (s) replik:
          </note>
          <note>
            Fru talman! Jag har inte valt ut Folkpartiet på något negativt
            sätt. Jag hoppas att ingen har hört mig säga det. Jag har talat
            mer utifrån ett socialdemokratiskt perspektiv kontra ett borgerligt
            perspektiv. Har jag lyft fram något parti är det snarare Moderaterna
            som jag uttryckligen har nämnt.
          </note>
          <note>
            Det jag vänder mig emot i detta synsätt är att man talar om förmyndare
            kontra den enskilde. I det närmaste uttrycker man sig som att
            myndigheterna, som är till för konsumenterna och den enskildes
            rätt, benämner man som att det är förmyndare som förtrycker den
            enskilde. Jag vänder mig emot detta. Det är precis som att den
            enskilde konsumenten skulle få större rättigheter om Konsumentverket
            lades ned.
          </note>
          <note>
            Tvärtom ser jag Konsumentverket och andra myndigheter inte minst
            Konkurrensverket som en form av polis på konsumenträttsområdet
            på samma sätt som vi har polis på straffrättsområdet. Det är ett
            stöd för den enskilde, någon som ser till att marknaden inte blir
            alltför stark på konsumentens bekostnad, någon som sätter fingret
            på den ömma punkten. Det gäller exempelvis bristande konkurrens.
          </note>
          <note>
            Sedan vill jag inte lämna dagens debatt alltför mycket och gå
            in på andra beredningsområden som nämndes här. Jag är öppen för
            att förstärka lagarna mot kartellbildning, men redan i dag finns
            det goda möjligheter att tillgodose detta, och vi är naturligtvis
            öppna för att ta ytterligare steg.
          </note>
          <note type="speaker">
            Anf. 181 MARTIN ANDREASSON (fp) replik:
          </note>
          <note>
            Fru talman! Jag undrar om någon i kammaren uppfattade något svar
            på de frågor jag ställde i min replik. Men vi får se om svaren
            i stället kommer i den andra repliken.
          </note>
          <note>
            Hillevi Larsson använde sin repliktid till att återigen tala
            om konsumentpolitiken, som om det skulle finnas någon i kammaren
            från något parti jag kan vara ridderlig och vända mig generellt
            till auditoriet som vill avskaffa Konsumentverket. Var någonstans
            finns ett sådant förslag?
          </note>
          <note>
            Tvärtom handlar det om att se till att utveckla den värdefulla
            verksamhet som i dag utförs inom Konsumentverket och Konkurrensverket.
            Vi vill ha starkare satsning på konkurrenstillsynen genom ökade
            resurser till Konkurrensverket. Dessa insatser bör kompletteras
            genom att man också stöder de frivilligorganisationer på konsumentområdet
            som utför ett oerhört viktigt arbete och som är fristående från
            såväl statliga som kommunala intressen. De har en viktig roll
            att fylla.
          </note>
          <note>
            Men låt oss återgå till frågan om tillämpningen av det konsumenträttsliga
            regelverket inom olika delar av den offentligt finansierade sektorn.
            Låt oss titta på produktsäkerhetslagen, eftersom det är den senaste
            lag som vi i detta utskott har behandlat på djupet av de lagstiftningar
            som är aktuella.
          </note>
          <note>
            Både Konsumentverket och EU-kommissionen har oberoende av varandra
            funnit att områden som fritids- och idrottsaktiviteter är centrala
            områden som bör prioriteras i arbetet med tjänstesäkerhet. De
            aktiviteter som tillhandahålls inom den offentligt finansierade
            sektorn omfattas inte av produktsäkerhetslagen. Däremot gäller
            produktsäkerhetslagen exakt likadana aktiviteter inom den privat
            finansierade sektorn. Vi tycker att det är alldeles utmärkt att
            den gäller där. Men varför skulle inte exakt samma aktiviteter
            kunna omfattas också inom den offentligt finansierade sektorn?
          </note>
          <note type="speaker">
            Anf. 182 HILLEVI LARSSON (s) replik:
          </note>
          <note>
            Fru talman! När det gäller produktsäkerhetslagen är det precis
            samma sak, som vi tidigare varit inne på, som med konsumenttjänstlagen,
            att man försöker förvandla offentlig verksamhet till en marknad
            och göra medborgare till konsumenter. Det är redan så i dag att
            när farliga varor finns inom offentlig verksamhet kan man givetvis
            ingripa. Inte minst kan Arbetsmiljöverket ingripa när arbetstagare
            utsätts för risker i sina arbetsmiljöer, till exempel om de utsätts
            för gifter på jobbet. Då handlar det mer om tillsynen.
          </note>
          <note>
            Jag skulle vilja säga att den enskildes rätt är starkare genom
            myndigheterna än om man som enskild driver en process, för myndigheterna
            kan utfärda vitesförelägganden utan någon föregående rättegång.
            Man säger: Inom en viss tid måste ni rätta till de här bristerna.
            Sedan gör man ett nytt besök och kontrollerar om det farliga i
            arbetsmiljön har rättats till. Har det inte det, kommer ett vitesföreläggande.
            Det kan handla om tiotusentals, hundratusentals kronor eller ännu
            mer. Det kan till och med vara så att verksamheten stängs helt
            och hållet. Det skulle jag vilja säga är en rätt så stark påtryckning,
            och det ligger inte på den enskilde att bevisa någonting. Vi vet
            ju att vid en rättegång är sannolikheten lika stor att man får
            fel som att man får rätt, så det här är en garant. Men därutöver
            ska man givetvis som enskild kunna anmäla felaktigheter, och det
            kan man redan i dag. Man kan driva processer redan i dag.
          </note>
          <note>
            Jag skulle mer vilja utveckla de möjligheter som redan finns
            än att plötsligt skjuta över allt till konsumenttjänstlagen eller
            produktsäkerhetslagen, för då försvagar man snarare medborgarens
            rätt, som jag vill kalla den, och inte konsumentens rätt.
          </note>
          <note>
            När det gäller frivilligorganisationer med konsumentrådgivning
            finns det redan i dag ett offentligt stöd via de paraplyorganisationer
            som finns. Det finns ett offentligt stöd till ungdomsorganisationer.
            Vi är positiva till att det startas nya, men vi vill inte ställa
            detta mot den offentliga rådgivning som finns. Ytterst är det
            en pengafråga. Vi har inte råd med allt, men vi vill ha bådeoch.
          </note>
          <note type="speaker">
            Anf. 183 GUNVOR G ERICSON (mp):
          </note>
          <note>
            Fru talman! Jag vill börja med att yrka bifall till reservation
            10 och därmed också till vår motion K459, yrkande 6. Miljöpartiet
            har inte någon ordinarie ledamot i utskottet, och vi har därför
            inte haft möjlighet att reservera oss. Men jag yrkar härmed bifall
            också till reservationerna 3, 10 och 11. Jag kommer att utveckla
            våra ställningstaganden.
          </note>
          <note>
            Stärkt medborgarmakt är utgångspunkten för vår konsumentpolitik.
            Det behövs lagskydd så att konsumenträtten även omfattar offentligt
            producerade tjänster. Medborgaren ska stå i centrum för all offentlig
            verksamhet. En starkare ställning för medborgare som konsument
            och brukare av offentligt finansierade välfärdstjänster uppnås
            i stor utsträckning genom att skapa valfrihet mellan olika konkurrerande
            alternativ och en mångfald i verksamheterna.
          </note>
          <note>
            Den offentliga servicen måste deklarera vad man erbjuder medborgaren.
            Först när vi vet vilken ambitionsnivå en offentlig verksamhet
            bör hålla har vi möjlighet att ställa krav och utkräva ansvar.
          </note>
          <note>
            För att medborgaren ska kunna veta att hon erbjuds bästa möjliga
            service måste utvärderingar och resultatredovisningar göras tillgängliga
            och begripliga. När medborgaren kan se vilken kvalitet servicen
            håller kan hon ställa krav på förbättringar.
          </note>
          <note>
            I Sverige har det sedan 1989 funnits en relativt bra och fungerande
            produktsäkerhetslag som stärkt konsumenternas makt över privata
            tjänster och varor. Ur konsumentsynpunkt har detta varit mycket
            framgångsrikt. Visst kan det göras ytterligare förbättringar när
            det gäller privata tjänster och varor, men det ger ändock ett
            fullgott skydd.
          </note>
          <note>
            Saker och ting förändras dock, inte bara privata varor och tjänster.
            Det finns också en mängd olika varor och tjänster i den offentliga
            sektorn som erbjuds oss konsumenter under former som alltmer liknar
            de på den konkurrensutsatta marknaden. Det gäller också tjänster
            producerade inom EU. Det tycker förstås ni EU-vänner är bra.
          </note>
          <note>
            Ett exempel som diskuteras är sjukvården i EU. Ska den ses som
            en tjänst som alla har rätt att nyttja? Vilken konsumenträtt eller
            medborgarrätt skyddar i så fall? Om det kan man tycka både det
            ena och det andra. Faktum kvarstår dock: Den starka och tydliga
            gränsdragning som fanns tidigare mellan privat och offentligt
            håller på att suddas ut.
          </note>
          <note>
            Miljöpartiets grundsyn är att till exempel sjukvården ska vara
            offentligt och solidariskt finansierad. Men betyder detta att
            vi konsumenter, eller brukare, som kanske är en bättre benämning,
            som utnyttjar den offentliga sektorns varor och tjänster inte
            ska kunna ställa krav på det vi köper eller utnyttjar? Nej, egentligen
            är det en ganska konstig uppdelning som varit, och så har det
            varit i mångt och mycket. Vi har till exempel blivit uppfostrade
            att det enda sättet att påverka offentliga tjänster och varor
            är att avge vår röst i de allmänna valen.
          </note>
          <note>
            I utskottets ställningstagande hänvisar man till rättsförhållande
            och avtal och säger att det inte är någon framkomlig väg att göra
            lagstiftningen tillämplig inom offentligt reglerad verksamhet,
            men man vill inte se problematiken.
          </note>
          <note>
            Rättspraxis håller också på att förändras. Hillevi Larsson var
            tidigare inne på frågan om kommunalnivå. Det finns ett dagismål
            från 1998 som är det mest uppmärksammade. Det visar att det skett
            en tydlig förändring i praxis. Fallet handlar i korthet om en
            mamma som var missnöjd med kvaliteten på dagis och vände sig till
            domstol för att få kompensation för att hennes barn hade blivit
            sjuka av mögel. Tidigare hade liknande mål alltid avvisats med
            motiveringen att de inte var civilrättsliga mål. Nu sade däremot
            alla tre instanser att det gick att föra talan i allmän domstol
            eftersom dagis var en avgiftsbelagd verksamhet.
          </note>
          <note>
            Miljöpartiet föreslår därför en översyn av lagstiftningen för
            att så långt som möjligt ge bland annat konsumenttjänstlagen,
            konsumentköplagen och produktsäkerhetslagen en enhetlig och konkurrensneutral
            tillämpning på de olika sektorerna i ekonomin.
          </note>
          <note>
            Det finns dessutom ett område där konsumenträtten är nästintill
            obefintlig, och det är när du nyttjar tjänster inom alternativ-
            eller komplementärmedicin. Här ligger Sverige ohjälpligt efter.
            Se bara på Norge, där man för några år sedan lagstiftade om ett
            regelverk som ger tydlighet om vad du som medborgare har för rättigheter
            när du nyttjar komplementärmedicinsk behandling. Norska stortinget
            lyfte upp komplementärmedicinarna från källarlokalerna så att
            de blev synliga. De fick inte som läkarna något körkort så att
            de fick köra på gatan, men ändå. Nu får de vara på trottoaren
            och kan synas, och de som brukar deras tjänster kan ställa dem
            till svars.
          </note>
          <note>
            På Miljöpartiets initiativ har nu Sverige lite försiktigt börjat
            med att ta fram ett register för dem som utövar komplementärmedicinska
            metoder. Det är en god början, men det är snart dags att ta steget
            fullt ut och följa det norska exemplet. Så nog behövs det en översyn
            av konsumentlagarna.
          </note>
          <note>
            Nästa punkt som jag kommer in på är Konsumentverkets dubbla roll.
            Att både vara tillsynsmyndighet och ha en opinionsbildande roll
            är splittrande. Verket arbetar med konsumentfrågor av skiftande
            slag, som reklam, avtalsvillkor, konsumentinformation, hushållsekonomi,
            varors och tjänsters säkerhet, kvalitet och miljöpåverkan.
          </note>
          <note>
            Verket ska medverka till att genomföra den statliga konsumentpolitiken
            och har även uppdrag inom energipolitiken och den regionala utvecklingspolitiken.
            Verket har vidare sektorsansvar för konsumentrelaterade miljö-
            och handikappfrågor. Så nog är det många uppgifter.
          </note>
          <note>
            På Konsumentverkets egen hemsida står det att man är en statlig
            myndighet med uppgift att ta till vara konsumenternas intressen.
            I regleringsbrevet för 2005 finns olika mål om hur man ska rapportera.
            Bland annat står det så här om miljö: Konsumtions- och produktionsmönster
            som minskar påfrestningarna på miljön och bidrar till en långsiktigt
            hållbar utveckling utvecklas. Man ska alltså ha ansvar för att
            utveckla det här. Men Konsumentverket har bara hand om tillsyn
            och opinionsbildning för den del av konsumtionen som du och jag
            gör enskilt. När vi handlar tillsammans via det offentliga, så
            kallad offentlig upphandling, då är det NOU, Nämnden för offentlig
            upphandling, som har tillsynsansvar och rådgivande funktion.
          </note>
          <note>
            Den offentliga upphandlingen omfattar enorma ekonomiska värden
            och påverkar marknaden. Den har stor betydelse för konsumtions-
            och produktionsmönster. Det är precis det som ligger under Konsumentverkets
            ansvarsområde. Det är inte bra med liknande ansvar fördelat på
            olika myndigheter eller myndigheter med dubbla roller. Det är
            därför en utredning behövs som ser över och renodlar Konsumentverkets
            roll. Inom NOU är det dessutom så att nämnden är partssammansatt.
            Det är inte helt lätt att utöva tillsyn över sitt eget fögderi.
          </note>
          <note>
            Det behövs ett helhetsgrepp kring konsumtionsfrågor både inom
            det offentliga och när du och jag handlar. Ett gemensamt regelverk
            skulle kunna ta ansvar för tillsynsfrågorna medan de opinionsbildande
            delarna bättre sköts av en separat myndighet. Det är dags att
            lägga ned Nämnden för offentlig upphandling och bilda ett konsument-
            och upphandlingsverk.
          </note>
          <note>
            Resegaranti har ni andra pratat väldigt bra om, så det hoppar
            jag över. Men jag vill också säga att jag stöder väldigt mycket
            av det som Viviann Gerdin tog upp när det gällde märkning. I folkhälsomålen
            har vi faktiskt två mål, nr 5 och nr 10, om sunda och säkra miljöer
            och produkter samt om goda matvanor och säkra livsmedel. De påverkas
            faktiskt av konsumentpolitiken. Det är oerhört angeläget att det
            finns ett märkningssystem så att medborgarna kan göra aktiva val,
            så att man vet vilka produkter som främjar hälsan.
          </note>
          <note>
            Till sist har vi matpriser. Ja, fokus är alltför ofta på lågt
            pris i stället för kvalitet. Det är oerhört angeläget att vi kan
            ge goda exempel. Ett gott exempel är riksdagens matsal den här
            veckan, där vi kan läsa om vad de olika alternativen har för GI-värde,
            fettvärde och annat. Fram för en bättre märkning tack!
          </note>
          <note type="speaker">
            Anf. 184 JAN ERTSBORN (fp):
          </note>
          <note>
            Fru talman! Nu ska vi göra ett lite tvärt kast även om vi fortfarande
            är i samma betänkande. Men visst är det en lite udda fågel i det
            här betänkandet att tala om överskuldsättning även om vi säkert
            alla tänker på att det handlar om en konsument.
          </note>
          <note>
            Vi har i det här landet uppskattningsvis ungefär 150 000 personer
            som ständigt förekommer hos kronofogdemyndigheten. Man benämner
            dem där lite vårdslöst evighetsgäldenärer. Vi i Folkpartiet tycker
            att vi måste göra något åt det här. Vi måste hjälpa de här personerna.
          </note>
          <note>
            Jag ska börja med att tala om Pelle, som jag träffade i somras.
            Han är 35 år gammal i dag. Han är nygift och väntar barn. Men
            han levde lite i sus och dus med slarvig ekonomi under ett antal
            år. Han begick faktiskt också några brott och blev dömd för det.
            Hans situation i dag är den att han har skulder för telefonräkningar,
            tv-avgifter, kontokortskredit till postorderföretag, underhållsstöd
            till Försäkringskassan, lite skatter, återkrav för ett bostadsbidrag
            som han fick för mycket, skadestånd på grund av brottet han begick
            och lite böter.
          </note>
          <note>
            Inget av de här beloppen är våldsamt stort, men sammantaget blir
            det naturligtvis en del. Men det kommer ändå inte upp i den division
            som krävs för att man ska kunna använda skuldsaneringsförfarandet
            i den lagstiftning som vi har just nu. Möjligen kan det bli något
            bättre med det förslag som ligger om förändringar i skuldsaneringen,
            åtminstone om det under beredningsförfarandet görs ytterligare
            lite förändringar. Men i dagsläget går det inte.
          </note>
          <note>
            Vi har lagt fram tre förslag som skulle kunna hjälpa Pelle. Vi
            vill för det första se över reglerna för de olika statliga myndigheterna
            så att man får en part att resonera med och en part som har rätt
            att träffa överenskommelser där man sätter ned skuldbeloppet.
            Det finns det inte i dag, utan Pelle måste prata med Försäkringskassan,
            Radiotjänst, kronofogden och så vidare.
          </note>
          <note>
            Det andra förslag som vi har lagt fram är att man ska begränsa
            dröjsmålsräntan. I dag ligger de här skulderna med räntor på mellan
            20 % och 30 % per år. Eftersom de är några år gamla är ränteskulderna
            väl så höga som kapitalbeloppen. I Finland införde man för några
            år sedan en begränsning just när det gäller konsumentkrediter,
            att dröjsmålsräntan skulle begränsas till ungefär 10 %, som det
            är i dag. Det är i och för sig en rörlig räntesats som det handlar
            om.
          </note>
          <note>
            Det tredje som man skulle kunna göra är att införa en absolut
            preskription eller en tidsgräns då man inte längre kan verkställa
            indrivningen av skulderna hos kronofogdemyndigheten. Det är också
            hämtat från Finland, där man införde detta för några år sedan.
          </note>
          <note>
            Om vi tittar på Pelles situation är det några skulder han kommer
            att bli av med om några år. Det är underhållsstödet, skatterna
            och böterna. Där har vi preskriptionsregler som gör att de bortfaller
            efter fem år. Men beträffande övriga skulder har vi preskriptionsregler
            där man kan avbryta preskriptionen genom att skicka kravbrev till
            Pelle. Så löper det i nya treårsperioder, som det i huvudsak handlar
            om här. Det är det vi vill komma åt. Man måste någonstans sätta
            en gräns.
          </note>
          <note>
            För Pelle hade valet varit väldigt enkelt om han hade fått delta
            i voteringen här i morgon. Han hade röstat på reservation 12.
            För kammarens ledamöter borde valet också vara enkelt, men jag
            tror inte att vi kan räkna med att få någon majoritet. Jag yrkar
            ändå bifall till reservation 12.
          </note>
          <note type="speaker">
            Anf. 185 ULF HOLM (mp):
          </note>
          <note>
            Fru talman! Det är väldigt många spridda ärenden i det här betänkandet,
            och jag har haft en partikollega, Gunvor Ericson, som har tagit
            upp några punkter. Jag ska inte beröra dem ytterligare. Jag tänkte
            koncentrera mig på två specifika frågor. Det gäller könsdiskriminerande
            reklam, där jag passar på att yrka bifall till reservation 14
            under punkt 20, samt frågan om märkning av skinn och päls från
            djur. Där yrkar jag bifall till reservation 19. Båda kommer från
            Vänsterpartiet baserat på miljöpartimotioner. Vi har som sagt
            ingen ordinarie i detta utskott. Därför får vi lita till Vänsterpartiet
            i de här frågorna.
          </note>
          <note>
            När det gäller det första, om könsdiskriminerande reklam, är
            det väldigt viktigt att vi tar initiativ i denna fråga och skapar
            ett samhälle som slipper all den könsdiskriminerande reklam som
            tyvärr finns i samhället. Där tror jag att det är viktigt att
            faktiskt gå vidare. Utskottet skriver i betänkandet att man följer
            frågan noggrant och om det skulle visa sig att utvecklingen går
            i en sådan riktning att man ska överväga lagstiftning har man
            ingenting emot det.
          </note>
          <note>
            Frågan är: Har vi kommit så pass långt i utvecklingen att vi
            faktiskt borde ta initiativ som lagstiftande församling och begära
            just en utredning om detta? Svaret på den frågan är ja. Jag tycker
            att reklamen blir alltmer könsdiskriminerande. Det är inte bara
            så att det är könsdiskriminerande för kvinnor. Även utvecklingen
            för män går i samma negativa riktning. Där måste vi från samhällets
            sida säga stopp och att vi inte accepterar den utvecklingen.
          </note>
          <note>
            Det finns ett råd, Näringslivets etiska råd, som har till uppgift
            genom bland annat normbildande verksamhet att motverka detta.
            Det fungerar bra, men det är inte tillräckligt. Vi måste ta ett
            ytterligare steg. Därför tror jag att det är bra att ge regeringen
            i uppdrag att ta fram ett lagförslag om just detta.
          </note>
          <note>
            Den andra frågan som jag vill ta upp gäller märkning av skinn
            och päls från djur. Den frågan tog jag upp redan förra året. Jag
            har skrivit en motion i ämnet.
          </note>
          <note>
            Det har varit väldigt många stora ord här i dag om hur viktigt
            det är med konsumentmakt. Konsumenten ska kunna välja och så vidare.
            Men för att vi som konsumenter ska kunna välja när vi går ut och
            handlar våra varor så krävs det också information om varorna.
            Utan ett fungerande system för märkning blir det omöjligt för
            oss. I dag finns det uppenbara brister i fråga om detta, inte
            minst när det gäller skinn och päls från djur. Det finns i dag
            ingen uttrycklig skyldighet för producenter och handlare att upplysa
            om vilken typ av skinn som används. Och det som jag tar upp i
            min motion handlar om det som uppmärksammades för några år sedan,
            nämligen att hund- och kattskinn importeras till EU-länderna och
            säljs. Och naturligtvis skriver inte producenterna att det är
            hundskinn som man ska köpa, utan de skriver i stället att det
            är äkta skinn eller också skriver de ingenting alls.
          </note>
          <note>
            Om vi konsumenter ska kunna välja bort dessa produkter därför
            att vi kanske inte tycker om att man använder skinn från hundar
            och katter så måste vi också ha en märkning som fungerar.
          </note>
          <note>
            Detta var på tapeten för ett och ett halvt år sedan, och regeringen
            gav då Jordbruksverket och Kommerskollegium i uppdrag att ta fram
            underlag om detta. Det har de gjort. Och redan förra året skrev
            man i utskottets betänkande att frågan bereds i regeringen. Nu
            är det exakt samma skrivning i år. Det har inte hänt någonting.
            Jag tycker faktiskt att riksdagen borde göra ett tillkännagivande
            till regeringen om att beredningen måste vara avslutad. Det gäller
            såväl de fyra borgerliga partierna som Socialdemokraterna. Varför
            går ni inte från ord till handling i en väldigt specifik och enkel
            fråga om en förbättrad märkning för att hjälpa oss konsumenter
            att välja rätt produkter? Det är det som man borde göra. Jag tycker
            att vi ska snabba på regeringen i dess arbete när det gäller detta.
            Därför hoppas jag att vissa partier sover på saken under natten
            och ändrar sig till omröstningen i morgon så att vi kan få ett
            beslut i denna fråga.
          </note>
          <note>
            Överläggningen var härmed avslutad.
          </note>
          <note>
            11 § Barn och föräldrar m.m.
          </note>
          <note>
            Föredrogs
          </note>
          <note type="speaker">
            Anf. 186 PIA NILSSON (s):
          </note>
          <note>
            Fru talman! Vi ska nu debattera lagutskottets betänkande 10 Barn
            och föräldrar m.m. I betänkandet behandlas ungefär 80 motionsyrkanden
            från 2004 års allmänna motionstid där huvuddelen av yrkandena
            rör det rättsliga förhållandet mellan barn och föräldrar. I motionerna
            behandlas frågor om vårdnaden vid våld inom familjen, umgänge,
            underhåll, förmyndare och god man, skuldsatta barn, faderskap,
            adoption och assisterad befruktning.
          </note>
          <note>
            Majoriteten i utskottet föreslår att riksdagen avslår motionsyrkandena
            med hänvisning till tidigare ställningstaganden från riksdagen
            samt pågående utrednings- och beredningsarbete i bland annat 2002
            års vårdnadskommitté.
          </note>
          <note>
            I betänkandet finns 21 reservationer och 15 särskilda yttranden.
          </note>
          <note>
            Med denna bakgrund överlämnar jag ärendet till debattörerna.
          </note>
          <note type="speaker">
            Anf. 187 INGER RENÉ (m):
          </note>
          <note>
            Fru talman! Jag vill börja med att önska Pia Nilsson välkommen
            i kammardebatten. Såvitt jag förstår är det premiär för henne.
          </note>
          <note>
            Detta är ett motionsbetänkande med ett mycket spretigt innehåll.
            I motionerna behandlas frågor om barnets bästa, om vårdnad, om
            umgänge, om adoptioner, om betalningsskyldighet och om mycket
            annat. En del av dessa motioner är övergripande och vaga, till
            exempel yrkanden som handlar om barnets bästa. Andra är mer precisa.
          </note>
          <note>
            Vi moderater har tre reservationer som jag naturligtvis står
            bakom. Men av tidsskäl kommer jag att yrka bifall endast till
            reservation 13. Dessutom har vi i flera fall samma åsikt som en
            del av motionärerna.
          </note>
          <note>
            Vårdnadsutredningen skulle ha lagt fram sitt förslag nu i mars.
            Men vi har nu fått reda på att det kommer att dröja till framåt
            sommaren. Men jag står i alla fall bakom de särskilda yttranden
            som vi har. I övrigt avvaktar vi utredningens resultat.
          </note>
          <note>
            Vår första reservation rör arvingars rätt att väcka talan om
            hävande av faderskap. Tillsammans med Folkpartiet, Kristdemokraterna
            och Centern har vi reserverat oss för att vi vill ha en förutsättningslös
            utredning där olika aspekter på problemen och de olika intressen
            som kan komma att göra sig gällande blir genomlysta.
          </note>
          <note>
            De flesta av dessa aktuella ärenden har sin upprinnelse för mer
            än 50 år sedan. Ända fram till 1950- och 1960-talen var det i
            mångas ögon moraliskt förkastligt att få barn utan att vara gift.
            Än värre var det att inte kunna namnge en far. Det kan därför
            ha hänt att många män på osäkra grunder och kanske av välvilja
            godkänt ett faderskap men sedan inte haft något som helst umgänge
            med mor och barn. Faderskapet har så att säga inte bekräftats
            genom umgänge av något slag. Det känns lyckligtvis som en förgången
            tid. Men det var en verklighet för 40, 50 och 60 år sedan.
          </note>
          <note>
            Med dagens moralsyn och dagens teknik fastställs faderskap med
            stor säkerhet på ett juridiskt hållbart sätt. Men så var det alltså
            inte tidigare.
          </note>
          <note>
            Vi anser att ingen felaktigt borde eller ska förklaras vara far
            till ett barn, och inget barn ska på felaktiga grunder ha en pappa.
            Därför menar vi att möjligheterna att fastställa faderskap, till
            exempel genom DNA-teknik, ska användas för att klart fastställa
            faderskap också i de äldre fall där tveksamhet kan förekomma och
            det är praktiskt möjligt. Vi vill därför öka möjligheterna att
            få faderskap prövade även sedan fadern avlidit, och vi vill att
            frågan ska bli föremål för en utredning.
          </note>
          <note>
            I vår nästa reservation behandlas adoptionslagstiftningen. I
            mer än elva år har det funnits förslag till förändringar. Redan
            1989, för 16 år sedan, presenterade Förmyndarskapsutredningen
            i sitt slutbetänkande ett förslag till revision av lagstiftningen.
            Det finns en rad frågor att hantera i dagens lagstiftning, till
            exempel 25-årsgränsen och den ofta orimligt långa tid som det
            tar att genomföra en adoption. Därför menar vi att regeringen
            omgående bör ta initiativ till en översyn av adoptionslagstiftningen.
          </note>
          <note>
            När det gäller vår tredje reservation, som vi har tillsammans
            med Folkpartiet och Centern, om assisterad befruktning hänvisar
            regeringen som tidigare till pågående arbete. Det är inte rimligt,
            främst för barnens skull, att en svensk kvinna ska tvingas åka
            utomlands för att få en insemination vid ett sjukhus. I dessa
            fall är antagligen den medicinska delen oklanderlig. Men det blivande
            barnet har i allmänhet inte några möjligheter att få reda på vem
            som är dess pappa.
          </note>
          <note>
            Nu ser det ut som om det kommer en proposition med ett förslag
            i vår. Men vi är lite luttrade när det gäller utlovade propositioner,
            och jag tror inte riktigt på försäkringar förrän jag ser dem i
            verkligheten. Därför har vi också en reservation i detta fall.
          </note>
          <note>
            Jag yrkar alltså bifall till reservation 13.
          </note>
          <note type="speaker">
            Anf. 188 MIA FRANZÉN (fp):
          </note>
          <note>
            Fru talman! Kära utskottskolleger! Timmen börjar bli sen, men
            jag vill ändå lägga ut texten något.
          </note>
          <note>
            Jag vill börja med att yrka bifall till reservation nr 9 som
            rör juridiskt ombud för barn. Det har jag varit uppe och talat
            om i denna talarstol och även ifrån golvnivå. Jag har velat illustrera
            att ett barn borde få en möjlighet till någon som för dess talan
            i rättegång.
          </note>
          <note>
            De övriga tio reservationer som Folkpartiet har skrivit och skrivit
            under står jag givetvis också bakom.
          </note>
          <note>
            Jag vill börja med att säga att vi har en oroande utveckling
            i Sverige av psykisk ohälsa bland unga och till och med bland
            riktigt små barn. När jag träffar unga vet de precis vad jag talar
            om när jag säger att det är svårt och gör ont när man slits som
            en gammal soffa mellan två föräldrar, mellan mor- och farföräldrar
            eller mellan andra vuxna som finns i närheten. Att leva i ryggsäck
            är också väldigt besvärligt och att ständigt anpassa sig efter
            de vuxnas känsloliv.
          </note>
          <note>
            Men jag väljer att lyfta fram juridiskt biträde för barn för
            att jag tycker att det är viktigt när man pratar om de här frågorna.
            De flesta föräldrar och vuxna har ständigt dåligt samvete för
            att vi inte räcker till för barnen. Då är det jätteviktigt att
            vi tänker på att inte titta på det som vi gjorde fel i går mer
            än vad som behövs för att göra rätt i morgon. Jag är hoppfull.
            Jag tror att när Vårdnadskommittén nu presenterar vad man har
            kommit fram till det just i fråga om juridiskt biträde för barn
            i mål om umgänge i domstol kommer att finnas en bred förankring
            och en stark samsyn om att det skulle vara positivt.
          </note>
          <note>
            Jag har också förstått att den här samsynen finns redan i dag.
            Det skulle signalera villighet härifrån riksdagen, att vi är villiga
            att byta fokus från de vuxnas perspektiv till barnens perspektiv,
            om vi ville se till att barnen fick ett offentligt ombud i rättegångar.
          </note>
          <note>
            Det handlar inte bara om lag här i riksdagen, utan det handlar
            om opinionsbildning och värderingar. Det måste hänga ihop. Därför
            skulle det vara ett bra startskott om vi i morgon bestämde oss
            för att barnen borde ha rätt till ett offentligt ombud i tvister
            i domstolar.
          </note>
          <note>
            Tyvärr har utvecklingen varit sådan att vi har börjat fundera
            i banorna att det som gör mig glad gör också mitt barn glatt.
            Man hör ofta det uttrycket. Men faktum är att det som gör mitt
            barn glatt är det som gör mig glad. Om jag tänker efter riktigt
            vet jag att det är det som är det rätta. Ibland gör det vuxna
            hjärtat jätteont. Ibland svider det. Ibland är jag inte så storsint
            som jag skulle önska, men mitt barn är storsint. Mitt barn är
            öppet och tolerant, mycket mer tolerant och öppet än vad jag någonsin
            förmår vara. Just känslan att jag vet att barnet är mer tolerant,
            öppet och storsint än vad jag är värmer genom det onda och den
            kalla känslan. Så kan man gå vidare.
          </note>
          <note>
            Samtliga de reservationer som Folkpartiet har tagit fram i det
            här betänkandet utgår från hänsynen till barnets bästa och strävan
            efter att fler konflikter mellan föräldrar borde kunna lösas utanför
            domstol.
          </note>
          <note>
            Föräldrarna borde ju vara de som är bäst förmögna att fatta beslut
            som är bäst lämpade för deras barn. Men i dag är det alltför många
            föräldrar som abdikerar från sitt vuxenansvar och säger att det
            här får domstolen bestämma i stället. Då behövs det egentligen
            barnglasögon som man kanske inte har möjlighet till eftersom man
            är så ilsken. Man behöver barnglasögon från någon utomstående,
            någon annan, och nu har man vänt sig till rätten i stället och
            säger: Ge mig de där barnglasögonen! Ge mig en uppläxning! Så
            går vi härifrån och förhandlar och ser till att vi gör något bra
            för barnen. Men det ska inte behöva gå så många mål till domstolarna,
            anser jag.
          </note>
          <note>
            I stället för att man löser sina konflikter utanför domstol vill
            man lösa dem i domstol. Då blir det gärna en konflikt som är avpersonifierad.
            Man pratar egentligen inte längre om barnets bästa, utan det är
            som att tvista om lös egendom. Vems är soffan? Vems är Kalle?
            Vems är Lisa? Var ska Lisa vara? Ska Lisa stå i vardagsrummet,
            eller ska hon ha sköna plyschkuddar i famnen?
          </note>
          <note>
            Det handlar ju inte om ägarfrågan. Vi äger aldrig våra barn.
            Det handlar om små individer. Det är behov som ska tillgodoses,
            och sans och ansvar måste utkrävas. Men jag vill återigen upprepa:
            Det är ingen idé att vi tittar på det som vi gjorde fel i går.
            Vi måste bara titta på det tillräckligt länge för att veta och
            göra rätt i morgon. Vi kan börja göra rätt i morgon. Vi kan byta
            fokus. Vi kan byta fot, och vi kan tillsammans se till att barnen
            får offentligt ombud så fort det bara går.
          </note>
          <note>
            Barnet består ju till 50 % av den ena föräldern och till 50 %
            av den andra föräldern. När man separerar eller skiljer sig är
            det svårt att alltid se de goda egenskaperna hos sin före detta.
            Men barnet har rätt att älska sina föräldrar genom hela sitt liv,
            och barnet har rätt att känna stolthet och veta att det är 50
            % av den ena och 50 % av den andra. Båda är värdefulla, och båda
            finns där för mig.
          </note>
          <note>
            I dag har de vuxna ombud i rätten som mest talar för sina egna
            klienters intressen. Redan i morgon skulle de här ombuden kunna
            byta fokus, men det är inte så lätt. Det ligger inte i sakens
            natur. Man hade tänkt att ombuden skulle titta på barnets hela
            situation, men i och med att man bara talar med den ena klienten
            får man aldrig reda på vad den andra klienten, den andra föräldern,
            har för uppfattning eller syn. De flesta ombud utgår ju ifrån
            att den egna klienten ska ha det bästa, att soffan ska stå längst
            i klientens vardagsrum.
          </note>
          <note>
            Det är ingen omöjlighet, orimlighet eller något jättenytt med
            barnombud. Redan i dag har barn i LVU-mål ett eget ombud. Föräldrarna
            har sina ombud, men barnet har ett eget ombud som ser till barnets
            intressen. Så det här är ingenting nytt under solen.
          </note>
          <note>
            Domstolen ska ändå vara en sista utväg när allt annat är uttömt,
            när konflikten absolut inte går att lösa.
          </note>
          <note>
            Jag yrkar bifall till reservation 9 om barnombud.
          </note>
          <note type="speaker">
            Anf. 189 INGEMAR VÄNERLÖV (kd):
          </note>
          <note>
            Fru talman! Det här börjar likna lång dags färd mot natt.
          </note>
          <note>
            Betänkandet Barn och föräldrar handlar om en rad viktiga frågor.
            Föräldrar ska ha möjligheter men också ansvar för föräldrarollen.
            Barn ska ges goda uppväxtförhållanden. Familjen som karakteriseras
            av närhet och gemenskap, oavsett hur den ser ut, blir av olika
            anledningar inte alltid den trygghetsskapande verklighet som man
            tänkt sig. Faktorer som familjen inte råder över, som till exempel
            trender i samhället, kan vara orsak till problem som annars inte
            hade uppstått.
          </note>
          <note>
            I mitt anförande kommer jag huvudsakligen att kommentera våra
            tre reservationer. Först kommer jag bara att säga lite grann om
            punkten Förmyndare och god man m.m. där vi valde att inte reservera
            oss eftersom en utredning var på gång.
          </note>
          <note>
            I vår motion resonerade vi om ifall inte kommunerna skulle kunna
            teckna någon form av ansvarsförsäkring mot bakgrund av att det
            inte sällan förekommit att en god man lurat sin huvudman på miljonbelopp.
            Huvudmannens möjligheter att få ersättning för dylika brott är
            synnerligen begränsade. Därför föreslår den nyligen färdiga utredningen
            att den enskilde inte ska bli helt utan gottgörelse för den skada
            han lidit varför kommunen föreslås ställa upp med en summa på
            högst fem prisbasbelopp, knappt 200 000 kr. Det tycker vi inte
            är tillräckligt. Här får vi anledning att återkomma.
          </note>
          <note>
            Jag vill också säga något om punkten samarbetsavtal. Vid en skilsmässa
            eller en separation där föräldrarna inte kan komma överens måste
            familjen snabbt erbjudas hjälp för att lösa sina samarbetsproblem.
            Med barnens bästa för ögonen anser vi kristdemokrater att regeringen
            bör ta initiativ till åtgärder i syfte att ge information om hur
            separerade föräldrar kan informeras och stödjas så att barnets
            behov får styra hur umgänget utformas. I samband med det bör de
            samarbetsavtal som nu erbjuds föräldrarna utvärderas.
          </note>
          <note>
            När det gäller talerätt vid hävande av faderskap vill jag säga
            att det måste ligga i alla parters intresse att faderskap blir
            riktigt fastställt i moderns, barnets och den utpekade faderns.
            Lagstiftning och praxis är i dag uppenbart inkonsekventa eftersom
            olika principer gäller vid olika tillfällen. Om faderskap har
            fastställts genom presumtion bygger lagstiftningen på avvägningar
            mellan olika intressen som kan finnas. Om faderskap har fastställts
            genom bekräftelse finns vissa möjligheter att väcka talan, bland
            annat fastställt i ett rättsfall i Högsta domstolen, NJA 1988
            s. 525.
          </note>
          <note>
            Däremot finns inte någon möjlighet till hävande av faderskap
            som fastställts genom dom. I det senare fallet kan alltså inte
            arvingarna väcka talan. Det förefaller märkligt att efterlevande
            inte ska ha möjlighet att ifrågasätta ett faderskap som fastställts
            genom dom. Vi menar att rätten att väcka resningstalan lagfästs
            för arvingar, oavsett hur faderskapet fastställts. En översyn
            bör snarast genomföras.
          </note>
          <note>
            Så över till hänsynen till barnets bästa. Enligt FN:s barnkonventions
            tredje artikel, tror jag att det är, ska vi alltid ha barnets
            bästa för ögonen när beslut som rör barn fattas. Mot den bakgrunden
            är Folkpartiets och Vänsterpartiets idéer om att en barnbalk ska
            införas i lagen lovvärda. De hävdar mycket riktigt att de gör
            det av hänsyn till barnets bästa.
          </note>
          <note>
            Dock, fru talman, ter sig denna ambition något paradoxal när
            man kommer fram till punkten assisterad befruktning där Vänstern
            och Folkpartiet vill ge lesbiska kvinnor rätt till insemination.
            Då kommer frågan osökt: På vilket sätt är det av hänsyn till barnets
            bästa som man berövar barnet möjligheten att växa upp med sin
            pappa?
          </note>
          <note>
            Frågan måste även riktas till Moderaterna och Centerpartiet eftersom
            de också har ställt upp på en reservation om rätten till insemination
            för lesbiska kvinnor. Majoriteten avslår reservationen eftersom
            man inte vill föregripa den proposition om dessa frågor som regeringen
            har aviserat under våren. Kristdemokraterna har också reserverat
            sig, men det är en så kallad motivreservation. Vi står varken
            bakom majoritetstexten eller reservanternas text. I korthet är
            vår uppfattning den att hänsynen till barnets bästa leder till
            att ett barn har rätt till både en mamma och en pappa. Därför
            tycker vi inte att lesbiska kvinnor ska ha rätt till insemination.
          </note>
          <note>
            Att vuxna människor vill ha barn är fullt naturligt. De flesta
            som bildar familj får barn. Men vissa får det inte. Oavsett längtan
            efter barn finns det ingen rättighet för någon att få eller, som
            det numera ofta heter i vår materialiserade värld, skaffa sig
            barn. Däremot är det den naturligaste rättigheten i världen för
            ett litet barn att få växa upp med båda sina biologiska föräldrar,
            med sin mamma och sin pappa. Den här naturliga rättigheten för
            barnet, det vill säga att växa upp med båda sina biologiska föräldrar,
            är de andra partierna nu beredda att inskränka.
          </note>
          <note>
            Att driva igenom lagstiftning där vi redan innan barnet är fött
            fråntar det dess rätt till båda sina biologiska föräldrar rimmar
            dåligt med principen om hänsyn till barnets bästa.
          </note>
          <note>
            Låt mig slå fast, för undvikande av missförstånd, att det inte
            finns några fullkomliga eller perfekta förhållanden i heterosexuella
            sammanhang. Säkert finns det heterosexuella föräldrar som är mindre
            lämpliga i sin föräldraroll. Dessa har på ett naturligt sätt blivit
            föräldrar och måste, för barnens skull, få den hjälp och det stöd
            de behöver.
          </note>
          <note>
            Det är inte obekant för någon att det i homosexuella sammanhang,
            i homosexuella familjer, finns barn. Oavsett om de har kommit
            till genom insemination utomlands eller på annat sätt och oavsett
            vem som råkar vara mamma, pappa eller vårdnadshavare ska givetvis
            dessa barn ha samma stöd och hjälp som alla andra barn.
          </note>
          <note>
            Fru talman! Det är stor skillnad mellan att hjälpa och stödja
            olika sorters existerande familjer och att vara med och med lagens
            hjälp skapa familjer i vilka vi vet att det är större risk för
            barnen att de inte får den trygghet och stabilitet som de behöver
            för att utvecklas och mogna.
          </note>
          <note>
            Fru talman! Det är mycket märkligt och framstår som helt inkonsekvent
            att de som nu vill lagstifta om att vissa barn ska berövas sina
            fäder är de som i ett annat forum står upp och talar sig varma
            för hur mycket pappan betyder, och som vill lagstifta om att pappan
            ska ta större ansvar.
          </note>
          <note>
            Jag tänker då på allehanda ansträngningar att få papporna att
            öka sitt uttag av föräldraförsäkringen. Här har tydligen Vänsterpartiet
            gått längst. Man vill kvotera föräldraförsäkringen för att på
            så vis mer eller mindre tvinga papporna att ta ut föräldradagar
            för att de ska få mer tid till sina barn. Förmodligen har man
            barnens bästa för ögonen i det agerandet.
          </note>
          <note>
            För två veckor sedan stod socialminister Berit Andnor här i kammaren
            i en interpellationsdebatt om just föräldraförsäkringen. Hon inledde
            sitt anförande på följande sätt: Det finns en bred samsyn det
            är i alla fall min uppfattning om vikten av att öka pappornas
            uttag av föräldraförsäkringen. Varför det? Jo, helt enkelt därför
            att det också finns en bred kunskap om vikten av att papporna
            deltar i vården av barnen. Det är också utifrån barnets bästa
            som den bedömningen görs. Barnen har rätt att få ha tid med båda
            sina föräldrar.
          </note>
          <note>
            Så långt Berit Andnor.
          </note>
          <note>
            I alla sina tre inlägg tryckte socialministern hårt på att utifrån
            barnperspektivet har barn rätt till båda sina föräldrar. Det är
            inte så ofta jag uppskattande citerar en socialdemokratisk minister,
            men här är det svårt att låta bli.
          </note>
          <note>
            I socialministerns tredje anförande hittar man följande: Det
            finns så stora vinster med att få papporna att öka sitt uttag
            av föräldraförsäkringen. Det handlar om att barnen väldigt tidigt
            kan knyta en nära och bra kontakt med båda sina föräldrar. Det
            har också betydelse för hela livet, i vad som händer framöver.
            I samband med skilsmässor, om det går så tråkigt att man inte
            fortsätter att leva tillsammans, vilket tyvärr händer, vet vi
            att en tidig, nära anknytning till pappan också har betydelse
            för i vilken utsträckning man har möjlighet att upprätthålla en
            god relation framöver. Det finns mycket bra forskning kring detta.
          </note>
          <note>
            Så långt socialministern. Jag kan inte som kristdemokrat uttrycka
            det bättre.
          </note>
          <note>
            Slutligen, fru talman, vill jag säga att mot bakgrund av den
            breda samsyn som tydligen råder när det gäller hur viktigt det
            är att få papporna att öka sitt uttag av föräldraförsäkringen
            eftersom barn har rätt till inte bara sin mamma utan även sin
            pappa, framstår den lagstiftning om insemination av lesbiska kvinnor
            som berövar barnen deras fäder som rent diskriminerande för dessa
            barn.
          </note>
          <note>
            Vi kristdemokrater ställer oss bakom alla våra reservationer
            och särskilda yttranden. För tids vinnande yrkar jag bifall endast
            till reservation 21.
          </note>
          <note type="speaker">
            Anf. 190 TASSO STAFILIDIS (v):
          </note>
          <note>
            Fru talman! I detta betänkande har Vänsterpartiet sju reservationer
            och åtta särskilda yrkanden. Vi har alltså inte sparat på krutet.
          </note>
          <note>
            Jag står naturligtvis bakom alla synpunkter och klargöranden
            som vi lägger fram i reservationerna och de särskilda yttrandena.
            Jag kommer inte att hinna lyfta upp allt och inte heller yrka
            på allt.
          </note>
          <note>
            Fru talman! Det är lätt att fokusera på föräldrarna och föräldrarnas
            rätt till sina barn när man debatterar de här frågorna. Därför
            vill jag inleda med att säga att den primära frågan i dag är rättssäkerheten
            för det enskilda barnet. Jag talar om de åtskilliga barn som varje
            år är föremål för föräldrarnas konflikt när det gäller vårdnad,
            boende och umgänge. Jag talar om de barn som vill men inte får
            uttrycka sin åsikt i frågor som påverkar barnets hela tillvaro.
          </note>
          <note>
            Dessa barn, fru talman, görs till objekt i en tvist mellan föräldrarna
            trots att det är de som är huvudpersonerna. De vuxnas ombud är
            ofta så upptagna av att visa att just deras klient är den mest
            lämpade föräldern att barnet och barnets bästa hamnar i periferin.
          </note>
          <note>
            Sedan drygt ett och ett halvt år tillbaka leder jag en fördjupningsstudie
            i Vänsterpartiet i familjerättsliga frågor. Studien har framför
            allt till syfte att förbättra vår kompetens gällande den rättsliga
            hanteringen av frågor som rör vårdnad, boende och umgänge. Eftersom
            det för närvarande pågår en statlig utredning, 2002 års vårdnadskommitté
            som utskottet hänvisar till i de flesta fall det är också anledningen
            till att vi har så många särskilda yttranden och som kommer att
            lägga fram sitt betänkande längre fram under våren, är det angeläget
            att undersöka utfallet av 1998 års vårdnadsreform så att vi som
            parlamentariker är förberedda på det spännande och säkert mycket
            bra och fylliga betänkande som Vårdnadskommittén kommer att lägga
            på vårt bord.
          </note>
          <note>
            Vårt syfte har alltså varit att få kunskap om vilka tolkningsmöjligheter
            lagstiftningen ger och vad som är avgörande för att ett ärende
            ska behandlas på ett visst sätt. Vi har följt olika myndigheters
            och domstolars arbete med familjerättsliga frågor. Vi har varit
            i kontakt med bland annat socialtjänst, familjerättsenheter, socialnämnder,
            tingsrätter och hovrätter men också tillsynsmyndigheter som länsstyrelsen
            och Justitieombudsmannen.
          </note>
          <note>
            Vi har till exempel följt hur en socialnämnd sätter sig in i
            ett ärende innan beslut fattas, hur JO arbetar med att avgöra
            vilka ärenden som ska tas upp och inte samt hur länsstyrelsen
            fungerar som tillsynsmyndighet. Vi har besökt många ställen i
            hela landet. Vi söker svar på huruvida lagstiftningen har levt
            upp till intentionerna om att sätta barnets bästa främst i frågor
            som rör vårdnad, umgänge och boende, om man haft ett könsmaktsperspektiv
            när man utformat den nya lagen och vad den nya familjerättslagstiftningen
            har fått för konsekvenser för föräldrar och barn.
          </note>
          <note>
            Inom ramen för studien har vi så klart följt en rad olika fallstudier
            där föräldrarna tvistat kring barnens vårdnad, boende och umgänge.
            Här kan jag bara stryka under det vi talade om i den tidigare
            debatten, nämligen medborgarmakten. Det är väldigt många barn
            som far illa utifrån hur bland annat myndigheter hanterar deras
            fall. Det är också många föräldrar som på olika sätt far illa
            genom att medborgarmakten inte är tillräckligt stark. Vi får diskutera
            senare om det skulle bli lättare för dem om de också hade skydd
            i konsumentlagstiftningen.
          </note>
          <note>
            Fru talman! Förra året tog jag upp ett exempel. Vi kan kalla
            det här exemplet flickan Jacqueline, för det är hon som finns
            i mina tankar en liten flicka som själv uttryckligen ber att få
            närvara vid en vårdnadsrättegång där förutsättningarna för hennes
            fortsatta liv i mångt och mycket ställs på sin spets. I detta
            fall fick den förälder som Jacqueline önskade bo kvar hos vårdnaden
            om henne, men domen överklagades. Jag kan inte låta bli att fråga
            mig vilka signaler ett barn som inte blir lyssnat på, som inte
            får möjlighet att uttrycka sin uppfattning, får från vuxenvärlden.
            Hur ska detta barn kunna växa upp till en medborgare som litar
            på rättsväsendet? Jag vill också påminna om det ansvar vi har
            att se till att den svenska lagstiftningen verkligen lever upp
            till barnkonventionens högst rimliga krav på en stark rättssäkerhet
            för barn.
          </note>
          <note>
            Fru talman! Vänsterpartiet menar att det krävs en rad åtgärder
            för att stärka barns rätt i mål om vårdnad, boende och umgänge.
            Våra motioner är många och skrivna med barnet i centrum. Eftersom
            Vårdnadskommittén kommer att lägga fram sitt betänkande under
            våren har jag dock valt att inte reservera mig i frågor som kommer
            att behandlas i utredningen.
          </note>
          <note>
            En viktig fråga som Mia Franzén tog upp tidigare och där vi har
            en gemensam reservation är om barnet ska ha rätt till ett eget
            ombud. I dag hamnar, som jag tidigare var inne på, barnet alltför
            ofta i skuggan av sina föräldrar under en rättegång. För att barnets
            rätt och principen om barnets bästa verkligen ska tas på allvar
            anser jag att alla barn bör ha rätt till ett eget juridiskt ombud
            vid sådana här tvister. Tanken är att barnets ombud ska vara frikopplat
            från föräldrarna och deras eventuella biträden. Barnets ombud
            ska agera på uppdrag av barnet och ha det enskilda barnets intresse
            för ögonen under rättegången. Det är en oacceptabel ordning som
            råder i dag där ett barn ofta aldrig blir tillfrågat om sin åsikt
            över huvud taget, varken av den tjänsteman som utreder ärendet
            inom socialtjänsten, av föräldrarnas ombud eller av domaren.
          </note>
          <note>
            Vi har i andra sammanhang också lyft upp att rättssäkerheten
            måste stärkas inom domstolsprocessen. Där skulle vi vilja se obligatoriska
            barnprotokoll i domstolarna, det vill säga att domstolarna måste
            motivera domen och besluten utifrån barnets perspektiv och i ett
            särskilt protokoll lägga fram dessa motiv och på vilket sätt man
            har tagit till vara barnets bästa.
          </note>
          <note>
            Vidare är det nödvändigt att hänsynen till barnets bästa verkligen
            förmår genomsyra hela den befintliga lagstiftningen på området.
            Det är naturligtvis min stora förhoppning att Vårdnadskommitténs
            förslag ska leda till en sådan förbättring, men jag anser trots
            allt att riksdagen bör sätta tonen i de barnrättsliga frågorna
            genom att förklara att föräldrabalken ska byta namn till barnbalken.
          </note>
          <note>
            Utskottet menar att det inte skulle bli något annat än en tom
            gest att införa en barnbalk. Det har jag inte förståelse för,
            fru talman. Jag kan inte förstå ett sådant resonemang. En barnbalk
            som markerar att barnet är en fullvärdig människa med egna rättigheter
            ligger helt i linje med den bärande tanken i barnkonventionen.
            Det hörs till och med på namnet, föräldrabalken, att så inte är
            fallet enligt den svenska lagstiftningen i dag.
          </note>
          <note>
            Återigen vill jag poängtera att vi som lagstiftande församling
            har ett ansvar att se till att barnkonventionens mål uppfylls.
            Jag är övertygad om att vi är ense i den frågan. Men trots det
            har vi en bit kvar på vägen.
          </note>
          <note>
            Fru talman! Jag ska fortsätta att prata om barnens rätt men nu
            i samband med frågan om adoption. Det handlar om rätten för adoptivbarn
            och barn som tillkommit genom assisterad befruktning att känna
            till sitt ursprung, sina rötter. I dag saknar dessa barn en lagstadgad
            rätt till information, eller rättare sagt har föräldrarna ingen
            lagstadgad skyldighet att tala om för dem att de är adopterade
            eller har tillkommit genom insemination.
          </note>
          <note>
            Frågan om adoptivbarns rätt att få information om sitt ursprung
            har varit uppe i både lag- och socialutskottet. Frågan om föräldrars
            skyldighet att tala om för barnen hur de har tillkommit håller
            på att beredas inom departementet, men vi anser att den är otroligt
            viktig att föra fram. Det har även en departementsskrivelse gjort,
            Ds 2001:53.
          </note>
          <note>
            I det här sammanhanget har vi från Vänsterpartiet också valt
            att stödja bland annat en centermotion som vi tycker är alldeles
            ypperlig. Den handlar om att tillåta samboadoptioner. Till skillnad
            från Centerns egen reservation som går ifrån motionen Viviann
            Gerdin har valt att reservera sig enbart för att heterosexuella
            sambopar ska få lov att adoptera på samma sätt som registrerade
            partner och gifta har vi reserverat oss precis i linje med motionens
            intention, nämligen att det ska gälla lika för alla.
          </note>
          <note>
            Fru talman! Det är många ärenden, och min talartid är slut. Jag
            kommer nog att bli tvungen att återkomma i den här debatten om
            en stund.
          </note>
          <note type="speaker">
            Anf. 191 VIVIANN GERDIN (c):
          </note>
          <note>
            Fru talman! Hänsynen till barnets bästa är en rubrik i betänkandet.
            Jag vill börja med att säga att med hänvisning till den parlamentariska
            vårdnadskommitté som tillsattes under 2002 har vi i Centerpartiet
            inte väckt några motioner angående gemensam vårdnad, umgänge och
            boende. Det är stora och viktiga frågor, men vi har bedömt att
            det är viktigt att kommitténs förslag, som ligger så nära i tiden
            också, först ska presenteras innan vi gör ingrepp i gällande lagstiftning.
          </note>
          <note>
            Med kommitténs utvärdering som underlag är det sedan vår gemensamma
            skyldighet att sätta fokus på åtgärder som stärker barnets ställning
            vid vårdnadsutredningar, även när barn utsätts för misshandel
            och hur barn bemöts inom rättsväsendet. Vi har genom att läsa
            flera domar kunnat se att barns vilja i flera fall inte har beaktats
            på ett godtagbart sätt. Jag har också varit i kontakt med sociala
            myndigheter och representanter inom domstolarna under den här
            tiden.
          </note>
          <note>
            Att främja barns bästa i alla situationer borde vara självklart.
            Tyvärr ser verkligheten annorlunda ut i samhället. Föräldrarnas
            kamp om barnet tvingar en del barn att ta ställning mot sin vilja.
            Andra barn, som uttrycker en bestämd vilja och även visar rädsla
            för en våldsam pappa, bemöts med nonchalans. De bemöts heller
            inte som brottsoffer. Detta kan vi inom Centerpartiet inte acceptera.
          </note>
          <note>
            Flera motioner har uppmärksammat barnens utsatta situation inför
            beslut som rör de här frågorna, särskilt med anledning av föräldrabalkens
            nya innebörd från oktober 1998. Domstolarnas möjligheter att döma
            till gemensam vårdnad, även mot den ena förälderns vilja, har
            skapat problem stora problem där föräldrarna har en konflikt.
            Lagen har medfört att många våldsutsatta kvinnor med barn hamnat
            i vanmakt. Många kvinnor berättar att de saknar stöd och hjälp
            från rättsväsendet. Kvinnojourerna, som har stor erfarenhet av
            och kunskap om hur utsatta kvinnor och barn blir behandlade, känner
            också en vanmakt.
          </note>
          <note>
            Den omfattande kritiken mot den nya lagen som kom 1998 är befogad.
            Mer än 60 000 kvinnor anmälde under 2004 olika slag av våld mot
            sig. Det är en ökning med 4 % sedan året innan. Vi vet också att
            här finns ett stort mörkertal.
          </note>
          <note>
            Ca 190 000 barn i Sverige lever i dag i familjer där modern misshandlas.
            De flesta av dessa barn får varken skydd, stöd eller hjälp, trots
            att de har rätt till det.
          </note>
          <note>
            Alla dessa barn som lever med våld inom familjen utsätts för
            både fysisk och psykisk misshandel. Trots att polisen enligt lag
            måste anmäla när barn far illa är det endast en tredjedel av de
            drabbade barnen som socialtjänsten får kännedom om. Därmed kan
            vi konstatera att barnen har en svag ställning i samhället i dag,
            trots att vi ofta uttalar att barnens bästa ska finnas med vid
            beslut.
          </note>
          <note>
            Att kända våldsfall inte kommer till domstolarnas kännedom är
            också av väldigt stor och avgörande betydelse inför bedömningar
            vid vårdnadstvister. Det är mycket upprörande.
          </note>
          <note>
            Jag har tagit del av vissa rapporter som har följt som bilagor
            till Vårdnadskommittén. Där har man kunnat se att bara i cirka
            en femtedel av domarna är barnets ställning tydlig, och i hälften
            av fallen framgår inte barnets åsikt eller vilja över huvud taget.
            Detta tycker jag är mycket alarmerande.
          </note>
          <note>
            Den stora fråga som vi alla bör ställa oss är om en våldsam förälder,
            oavsett kön, är lämplig som vårdnadsgivare. Inger han eller hon
            den trygghet ett barn behöver under umgängestiden? Hur påverkas
            ett barn av att dagligen leva med sin rädsla och upptäcka att
            ingen lyssnar, ingen bryr sig?
          </note>
          <note>
            Ca 50 000 barn berörs årligen av föräldrarnas separationer. Väldigt
            många av de föräldrarna klarar att hantera det här. Men det finns
            en grupp barn som är väldigt utlämnad och väldigt utsatt.
          </note>
          <note>
            Lagstiftning som reglerar barns bästa är av oerhört stor betydelse
            för barns hälsa och välbefinnande. Det handlar ju om barnets trygghet
            och möjligheter att utvecklas till en god medborgare. Det här
            är stora och viktiga frågor inte bara för barnet och familjen.
            Det är stora och viktiga frågor för hela samhället.
          </note>
          <note>
            Alla dessa frågor har Vårdnadskommittén nu fått i uppdrag att
            noga granska och värdera. Alla de frågor som rör gemensam vårdnad,
            umgänge och boende kommer också att inom mycket kort presenteras.
            Det rör sig om några veckor från i dag. Med hänsyn till att vi
            ligger så nära i tiden till detta förslag står vi i Centerpartiet
            bakom lagutskottets förslag då det gäller de här frågorna. Men
            jag vill understryka att frågan om att rätta till dagens brister
            i lagen i syfte att stärka barnets ställning inom hela rättsväsendet
            är mycket högt prioriterad inom Centerpartiet.
          </note>
          <note>
            Jag vill också ta upp frågan om talerätt. I betänkande nr 10
            lyfts frågan om talerätt i mål om hävande av faderskap återigen
            fram. Kärnan i förslaget är rätten för en avliden mans änka eller
            dennes arvingar att kunna få faderskapet fastställt för okända
            barn, det vill säga uppdykande arvingar där det finns en osäkerhet,
            trots att faderskapet har fastställts genom dom. I dag finns det
            också betydligt säkrare metoder att fastställa faderskap. De borde
            tas till vara, speciellt i de fall där det finns osäkerhet och
            där det är känt att fadern har uttryckt tvivel.
          </note>
          <note>
            Det har i debatten någon gång sagts att kravet på talerätt i
            den här frågan inte berör så väldigt många. Det är en väldigt
            liten grupp. Men jag tycker att det inte får vara avgörande för
            klargörandet, även om det bara är några som omfattas av detta.
            Jag vill därför instämma i reservation 13.
          </note>
          <note>
            Sedan vill jag också lyfta fram förmyndare och god man. I föräldrabalken
            ges möjlighet under vissa förutsättningar att erhålla god man
            för den som saknar förmåga att föra sin egen talan. Samtidigt
            uppstår den bisarra situationen att den hjälpbehövande som inte
            kan föra sin egen talan ges ett arbetsgivaransvar för att till
            sin gode man betala arvode och ersättning.
          </note>
          <note>
            Nästa problem uppstår när huvudmannens beskattningsbara inkomst
            överstiger den magiska gränsen av två basbelopp. Då ska den hjälpbehövande
            själv stå för ersättning till god man. Ligger den under två basbelopp
            är det kommunen som står för detta.
          </note>
          <note>
            Eftersom pensionerna har höjts för huvudmännen har många hamnat
            över brytgränsen. Samtidigt som skatten för huvudmannen har ökat
            har kommunernas kostnader för arvoden till gode män minskat. Det
            här har medfört ekonomiska svårigheter för den hjälpbehövande.
            Även om det rör sig om ett normalarvode på ca 10 000 kr till god
            man är det mycket pengar för den som lever på marginalen. För
            att förbättra den hjälpbehövandes ekonomi bör alltså nivån för
            arvodet höjas till tre basbelopp för huvudmannen för att därmed
            också trygga rekryteringen av gode män. Gode mans uppdrag är att
            sörja för den här personen. Utan ersättning har det också visat
            sig vara väldigt svårt att rekrytera och trygga denna hjälp.
          </note>
          <note>
            Det har dykt upp några frågor här. Till Tasso Stafilidis vill
            jag säga något med anledning av frågan om adoption. Centerpartiet
            har tidigare framfört i motioner att homosexuella par ska prövas
            för adoption. Det är partiets ställningstagande. Den här motionen
            handlar om samboförhållanden. Även de ska kunna adoptera barn.
            Vi vet att ca 50 000 barn lever med föräldrar som är sambor. I
            konsekvensens namn är det rimligt att framföra kravet att även
            heterosexuella par ska kunna prövas som adoptivföräldrar. Därmed
            får vi en likhet i lagen för alla.
          </note>
          <note type="speaker">
            Anf. 192 TASSO STAFILIDIS (v) replik:
          </note>
          <note>
            Herr talman! Jag begärde replik med anledning av frågan som Viviann
            Gerdin var inne på i slutet. Jag och Viviann Gerdin har två nästan
            likadana reservationer. Skillnaden är att i Viviann Gerdins reservation
            nr 18 står det att barnlösa heterosexuella sambor bör tillåtas
            att adoptera på samma villkor som äkta makar och registrerade
            partner.
          </note>
          <note>
            Kan Viviann Gerdin förklara för kammaren vilka de sakliga argumenten
            är att enbart heterosexuella sambor ska få lov att adoptera och
            inte alla sambor, precis som i den övriga lagstiftningen vad gäller
            registrerade partner och äkta makar?
          </note>
          <note type="speaker">
            Anf. 193 VIVIANN GERDIN (c) replik:
          </note>
          <note>
            Herr talman! Jag upprepar vad jag tidigare sade. I sak finns
            det ingen skillnad mellan oss. Vi har i en motion tidigare formulerat
            ett yrkande där det står att alla homosexuella ska ha möjligheten
            att prövas som adoptivföräldrar. Alla inkluderar alltså både homosexuella
            som har ingått registrerat partnerskap och sambor. Den här motionen
            har enbart tagit upp heterosexuella, som en konsekvens av att
            vi tidigare har uttalat oss om alla homosexuella. För att man
            ska behandla både homosexuella och heterosexuella lika lyfter
            vi upp frågan att göra adoption möjlig även för heterosexuella
            sambor. Svårare än så är det inte.
          </note>
          <note type="speaker">
            Anf. 194 TASSO STAFILIDIS (v) replik:
          </note>
          <note>
            Herr talman! Jo, det verkar vara mycket svårare än så eftersom
            Viviann Gerdin vägrar att förklara vilka de sakliga argumenten
            är att skilja på heterosexuella och homosexuella sambor. Vi har
            för något år sedan i Sveriges riksdag beslutat att ha enbart en
            sambolagstiftning. Den sambolagstiftningen gäller oavsett sexuell
            läggning. Jag har valt att stödja det centeryrkande som tar upp
            att ge sambopar rätt att få adoptera. Det är alldeles utmärkt
            och ypperligt. Jag tycker att regeringen bör komma tillbaka med
            förslag till att bredda gruppen av personer som får lov att adoptera.
          </note>
          <note>
            Jag kan inte alls begripa varför Viviann Gerdin nu återigen tar
            upp något som hennes parti har ställt sig avvisande mot, nämligen
            att skilja på heterosexuellt föräldraskap och samkönat föräldraskap.
            Jag skulle vilja att Viviann Gerdin ändå förklarar sitt ställningstagande.
            Det har hon inte gjort än. Ge oss de sakliga argument som ligger
            till grund för att du enbart tycker att heterosexuella sambor
            men inte homosexuella sambor ska få lov att adoptera.
          </note>
          <note type="speaker">
            Anf. 195 VIVIANN GERDIN (c) replik:
          </note>
          <note>
            Herr talman! Jag vet inte om klockan är slagen för Tasso Stafilidis
            i kväll eftersom han inte förstår vad jag säger. Då tar vi om
            det från början.
          </note>
          <note>
            Jag vill först klargöra att Centerpartiet står bakom den sambolagstiftning
            som antogs för några år sedan. Jag vill också klargöra att det
            är med tanke på att vi för fram kravet på att även heterosexuella
            sambor ska kunna prövas som adoptivföräldrar som det går att få
            likhet. Tidigare har vi fört fram att alla homosexuella ska kunna
            prövas. Nu för vi fram att även sambor ska kunna prövas som adoptivföräldrar.
            Jag kan inte erinra mig att den frågan har lyfts fram särskilt
            i sambolagstiftningen.
          </note>
          <note type="speaker">
            Anf. 196 RAIMO PÄRSSINEN (s):
          </note>
          <note>
            Herr talman! Jag vill börja med att yrka bifall till förslaget
            i sin helhet i lagutskottets betänkande nr 10 och avslag på samtliga
            reservationer.
          </note>
          <note>
            Jag kommer att hålla mig till de frågor som rör vårdnad, boende
            och umgänge. Maria Hassan tar upp de andra delarna i vårt betänkande.
          </note>
          <note>
            Herr talman! Ett barn har behov av ett varaktigt och stabilt
            förhållande till sina föräldrar. Föräldrarna tillgodoser inte
            bara barnets fysiska behov utan också dess behov av kärlek, trygghet
            och känsla av att behövas. Vidare behöver barnet hjälp med gränssättning
            och tolkning av omvärlden. Det är vi föräldrar som formar barnets
            bild av framtiden.
          </note>
          <note>
            Barnet måste få tycka om sina föräldrar även om de befinner sig
            i konflikt med varandra. Tvingas man förneka en av föräldrarna
            tvingas man förneka en bit av sig själv. Barnet behöver att föräldrar,
            och om det blir aktuellt även myndigheter, löser en separationskonflikt
            relativt snabbt utan att behöva dra in, utnyttja eller skuldbelägga
            barnet. Föräldrar har inte rätt till sina barn. Däremot måste
            alltid barnet ha rätt till sina föräldrar. Därför borde det enbart
            och uteslutande vara barnets bästa ur ett barnperspektiv som är
            avgörande vid alla beslut som rör vårdnad, boende och umgänge.
          </note>
          <note>
            Herr talman! 2002 års vårdnadskommitté kommer under våren att
            slutföra sitt grannlaga arbete med utvärdering av 1998 års reform
            av föräldrabalken och 1996 års reform om barnets rätt att komma
            till tals samt alla andra viktiga frågeställningar kring barnen
            och deras situation vid vårdnadstvister. Alla dessa frågor som
            ryms inom utredningen måste mötas med stor ödmjukhet och respekt.
          </note>
          <note>
            Ett uttryck som ofta används är barnets bästa. Låt oss vara överens
            om att det inte finns någon klar definition av vad som är just
            barnets bästa. Det finns olika uppfattningar, åsikter och till
            och med intressemotsättningar kring begreppet. Uppfattningar om
            vad som är barnets bästa ändrar sig också över tid. Det som är
            bäst för ett barn behöver inte vara det för ett annat. Bedömningen
            av vad som är barnets bästa måste därför alltid göras individuellt
            inför varje beslut och bygga på kunskap och beprövad erfarenhet
            i kombination med att barnet självt får komma till tals. Barnperspektivet
            för barnets bästa måste bygga på respekt för barnets fulla människovärde
            och integritet.
          </note>
          <note>
            Herr talman! Vårdnadskommitténs uppdrag är väldigt omfattande
            och rymmer de flesta frågor som aktualiseras i dagens betänkande.
            Som jag tidigare nämnde kommer kommitténs arbete att bli färdigt
            under våren. Vi vill nu invänta ställningstagande och förslag.
            Det är också skälet till våra avslagsyrkanden på samtliga reservationer
            som berör vårdnad, umgänge och boende. Låt mig bara få kommentera
            några saker.
          </note>
          <note>
            Frågan om fler än två vårdnadshavare skulle ju beredas i samband
            med lagstiftningsarbete om insemination av samkönade par. Men
            det visade sig att den frågan är så pass komplicerad och bred
            att den i stället bör beredas tillsammans med Vårdnadskommitténs
            betänkande. Samma sak gäller för kravet om juridiskt biträde för
            barn. Där finns ett pågående arbete från departementet redovisat
            i en promemoria, 2002:13 Utövandet av barns rättigheter i familjerättsprocesser
            , som också har remissbehandlats. Den kommer att beredas vidare
            tillsammans med kommitténs kommande förslag.
          </note>
          <note>
            Herr talman! Dagens lagstiftning ska utgå från ett barnperspektiv
            och tillämpas i samma anda. Det här går att förtydliga i kommande
            förslag, därför att barnets bästa ur ett barnperspektiv ska vara
            avgörande vid alla beslut som rör vårdnad, boende och umgänge.
            Därför känns inte kravet på att ändra namnet från föräldrabalk
            till barnbalk särskilt prioriterat. Det kommer inte att ändra
            någon tillämpning, vare sig i domstolar eller i socialnämnder.
            Återigen: Barn har rätt till sina föräldrar, men det finns ingen
            absolut rätt för föräldrar till sitt barn.
          </note>
          <note>
            Till slut kan vi konstatera att frågan om könsneutrala författningar
            kommer att beredas i samband med det lagstiftningsarbete som pågår
            kring assisterad befruktning för homosexuella.
          </note>
          <note type="speaker">
            Anf. 197 VIVIANN GERDIN (c) replik:
          </note>
          <note>
            Herr talman! Jag vill börja med en sak som jag glömde, och det
            är att yrka bifall till reservation 12.
          </note>
          <note>
            Sedan var det en annan sak. Jag träffade under hela hösten ganska
            många socialsekreterare och även andra som jobbar med barn, med
            tanke på alla vårdnadstvister, och även personer inom domstolarna.
            I de här samtalen är det en sak som har slagit mig. Det finns
            de som hävdar att vi i dag har en alldeles förträfflig lagstiftning
            för att skydda barn och för att se till barnets bästa. Men det
            brister i tillämpningen. Det finns också en hel del vårdnadsutredningar
            som man gör inom socialtjänsten i dag och där man fattar beslut
            som domstolarna inte alls följer, utan det har i många fall blivit
            tvärtom.
          </note>
          <note>
            Då är min fråga: Vad hjälper det att vi skriver en ny lag om
            tillämpningen inte blir den som vi avser? Där tycker jag att vi
            har ett oerhört stort ansvar för att uttrycka oss på ett sådant
            sätt att man inte gör sådana vida bedömningar att barnets bästa
            inte hamnar i fokus. Det är uppenbarligen så att det inte görs
            i dag, och det har inte gjorts i många fall där man har dömt till
            gemensam vårdnad trots att det i utredningen har kommit fram att
            det var väldigt olämpligt därför att det har förekommit grovt
            våld mot i första hand modern.
          </note>
          <note>
            Vad har vi för garantier? Tänker regeringen uttrycka sig och
            ge sådana direktiv att vi kan se att det vi uttalar här i riksdagen
            sedan också tillämpas ute bland domstolarna?
          </note>
          <note type="speaker">
            Anf. 198 RAIMO PÄRSSINEN (s) replik:
          </note>
          <note>
            Herr talman! Först kan vi konstatera att efter den reform som
            genomfördes 1998 har det skett förbättringar. Vi kan också konstatera
            att de vårdnadsutredningar som görs har blivit bättre. Ändå är
            inte detta tillfyllest. När vi gör ett lagstiftningsarbete och
            skriver förarbeten hoppas vi självfallet att tillämpningen blir
            precis som vi har tänkt.
          </note>
          <note>
            Jag tänker inte gå in och kommentera Vårdnadskommitténs arbete
            direkt, eftersom det arbetet inte är avslutat. Men det finns vissa
            saker som har observerats, och det är just det som gäller riskbedömning
            kring barn. Jag är helt övertygad om att det kommer att finnas
            bra skrivningar om det. Vi kanske inte ska kalla det den stora
            portalen med gemensam vårdnad, utan först måste riskbedömningen
            komma. Vi får väl se.
          </note>
          <note>
            När det gäller tillämpningen handlar det om både kunskaper och
            resurser. Om vi tar det här med barnens rätt att komma till tals:
            Är det att kunna föra ett samtal med barn? Då ser vi att det har
            skett en oerhörd utveckling, bland annat hos familjevåldsutredarna
            inom polisen, som har fått utbildning på detta område. Det ska
            naturligtvis också ske när det gäller socialsekreterarna. De ska
            få större kunskaper. Det kommer säkert kommittén att kunna peka
            på, att utvecklingen med ökad kompetens och så vidare kommer att
            förbättra läget.
          </note>
          <note type="speaker">
            Anf. 199 VIVIANN GERDIN (c) replik:
          </note>
          <note>
            Herr talman! Ja, jag hoppas att du får rätt i det här. Men tillåt
            mig ändå tvivla. Efter 1998 är det väldigt många som påpekar just
            att barnperspektivet inte har varit synligt i många fall. Det
            är väldigt oroande. En sak som Barnombudsmannen, Lena Nyberg,
            påpekar är just att barnen ofta glöms bort i vårdnadstvister.
            Jag kan känna det Mia Franzén tidigare sade, att det behövs ställföreträdare
            som för barns talan. Jag tycker att det är jätteintressant, men
            låt oss ändå vänta tills vi har Vårdnadskommitténs förslag.
          </note>
          <note>
            Som det ser ut i dag är det helt tydligt att det måste till ordentliga
            krafttag för att barnens röst och barnperspektivet över huvud
            taget ska komma fram. Det har det tydligen inte alls gjort sedan
            den nya lagen trädde i kraft 1998. Det är många horribla saker
            som har inträffat.
          </note>
          <note>
            Jag tänker också på socialsekreterarna som utreder det här. Det
            är många som säger att de har gjort väldigt bra utredningar, att
            de har kunskap och att de har gjort det på ett mycket bra sätt.
            Ändå finns det när det kommer till kritan väldigt många utredningar
            där man inte tar hänsyn till den riskbedömning som har gjorts
            inom socialtjänsten. Det är oroande. Men även där får man hoppas
            på utbildningen och barnperspektivet, att det satsas på utbildning
            inom domstolsväsendet.
          </note>
          <note type="speaker">
            Anf. 200 RAIMO PÄRSSINEN (s) replik:
          </note>
          <note>
            Herr talman! Jag skulle inte vara beredd att uttala mig så kategoriskt,
            som Viviann Gerdin gör, och säga att ingenting fungerar, att det
            är horribla domar och så vidare. Vi vet att även domstolar gör
            fel ibland. Så är det.
          </note>
          <note>
            När det gäller barnens rätt att komma till tals har det visat
            sig att i en kommun talar man med barn som är tolv år, medan man
            i många kommuner gick ända ned till tre år. Det har skett en utveckling.
            Men kategoriskt döma ut socialsekreterare eller domstolar skulle
            vi aldrig göra. Jag sade i mitt anförande att alla de här frågorna
            måste man det är en personlig erfarenhet möta med stor ödmjukhet.
          </note>
          <note>
            Det finns fantastiska socialsekreterare. Det finns fantastiska
            domare, som har gjort helt rätt. Men det finns också de som har
            slarvat. Det är därför vi gör den här stora utredningen. Det är
            därför vi har granskat domarna. Det är därför vi tar till oss
            kritik från Barnombudsmannen med flera, just för att vi ska kunna
            lägga förslag om förbättringar. Det är också därför vi särskilt
            granskar riskbedömningen, som är oerhört viktig.
          </note>
          <note>
            Jag är övertygad om att vi i detta land återigen kommer att ta
            ett steg i rätt riktning när det gäller barnens bästa. Jag är
            inte alls så tveksam som Viviann Gerdin, som säger att det kanske
            inte blir någonting alls. På många områden har vi förbättrat lagstiftningen
            och gått framåt, och jag är helt övertygad om att vi kommer att
            göra det här också. Jag tror på de system som finns i Sverige.
            Jag misstror dem inte.
          </note>
          <note type="speaker">
            Anf. 201 GUNVOR G ERICSON (mp):
          </note>
          <note>
            Herr talman! Jag vill börja med att yrka bifall till motion A321,
            yrkande 9. Då vi inte har någon ordinarie ledamot i utskottet
            har Miljöpartiet inte kunnat reservera sig.
          </note>
          <note>
            Det som är bra för barn är bra för alla. Sverige har ratificerat
            FN:s barnkonvention, och därmed vore det en självklarhet att alltid
            sätta barnets bästa i främsta rummet. Men så är inte fallet.
          </note>
          <note>
            Vems bästa är det när asylsökande tvingas hålla sig gömda och
            inte kan gå i skolan eller träffa kompisar? Vems bästa är det
            när en socialnämnd någonstans i Sverige sänder tillbaka barnen
            till familjen i avvaktan på misshandelsdom?
          </note>
          <note>
            Hänsyn till barnets bästa borde genomsyra alla politikområden.
            Jag tror att det vore bra med en barnbalk, inte minst med hänsyn
            till de erfarenheter som finns kring miljöbalken.
          </note>
          <note>
            Utskottsmajoriteten skriver i sitt ställningstagande att justitieministern
            som svar på en fråga 2002 tyckte att det är en tom gest att döpa
            om föräldrabalken till barnbalken. Justitieministern ansåg tvärtom
            att balkens nuvarande bedömning går utmärkt att förena med det
            barnperspektiv som präglar den.
          </note>
          <note>
            Men ord är signaler. Att samla barnens rättigheter i en barnbalk
            vore en tydlig signal om vilket fokus som prioriteras. Men Socialdemokraterna
            tycks inte tro på ordets makt, vilket tydliggjordes genom Raimo
            Pärssinen.
          </note>
          <note>
            I reservationerna tas frågan om en barnbalk upp. Man yrkar avslag
            på motion A321 som handlar om mäns ansvar för jämställdhet. I
            motionen begärs ett tillkännagivande om att regeringen bör tillsätta
            en utredning i syfte att undersöka varför män sällan får vårdnaden
            om barn vid skilsmässor och separationer yrkande 9.
          </note>
          <note>
            Naturligtvis ska barnens bästa vara i fokus även vid en sådan
            utredning. Men mäns ansvar för barn är en viktig del av jämställdhetsarbetet.
          </note>
          <note>
            Då det inte finns någon reservation till förmån för vår motion
            eller något rent förslag om att låta utreda förutsättningarna
            för en barnbalk kommer vi i Miljöpartiet att lägga ned våra röster
            i denna del.
          </note>
          <note>
            Dagens mer öppna och toleranta samhälle borde avspeglas även
            i lagstiftningen. Så är inte fallet när det gäller barns möjligheter
            att ha fler än två juridiska vårdnadshavare. I samkönade relationer
            är det inte ovanligt att ett lesbiskt par får barn ihop med ett
            bögpar. I dag finns det inga regler om det juridiska förhållandet
            mellan barn och styvförälder. Det förhållandet blir särskilt tydligt
            om den ena parten dör.
          </note>
          <note>
            Barn behöver kärleksfulla föräldrar. Det kan rimligtvis inte
            vara till nackdel för ett barn att ha mer än två kärleksfulla
            föräldrar.
          </note>
          <note>
            Systemet behöver ändras så att det kan bli möjligt för ett barn
            att ha fler än två juridiska vårdnadshavare. Detta får givetvis
            konsekvenser inte bara för homosexuella par utan också för många
            andra. Men de konsekvenserna kan vara bra.
          </note>
          <note>
            I dagens situation där barn i praktiken ofta växer upp med flera
            föräldrar med en eller båda föräldrarnas nya partner, släktingar
            eller vänner behöver de nya något fyrkantiga reglerna om vem och
            hur många som kan bli vårdnadshavare luckras upp just för barnets
            bästa.
          </note>
          <note>
            Jag yrkar bifall till reservation 3 från Vänsterpartiet.
          </note>
          <note>
            Viviann Gerdin tog upp en mycket viktig fråga när det gäller
            barns utsatta situation i familjer där kvinnor misshandlas. I
            stort sett delar jag vad Viviann lyfter fram angående våld mot
            kvinnor och barn. Här gör kvinnojourerna ett mycket gott jobb.
          </note>
          <note>
            Miljöpartiet har nyligen föreslagit ett ökat stöd till kvinnojourerna.
            Detta är en viktig del. En annan viktig del är att Vårdnadskommittén
            lägger fram förslag som tillgodoser barnens bästa, vilket vi verkligen
            får hoppas blir fallet när den så småningom kommer med förslag.
          </note>
          <note>
            Men ingen ska dömas för all framtid. Det är viktigt att alltid
            se till det enskilda barnets bästa och att döma från fall till
            fall. Gemensam vårdnad är ofta bra, men vårdnaden måste alltså
            utgå från det enskilda barnets bästa. Man kan inte alltid generalisera.
          </note>
          <note>
            Sedan gäller det frågan om juridiskt biträde för barn. Barn behöver
            stöd och bör ges rätt till eget biträde i mål och ärenden om vårdnad,
            boende och umgänge. I den departementspromemoria som utskottet
            hänvisar till sägs det att det behövs bara ibland, endast i sådana
            tvister som är särskilt konfliktfyllda och där barnet kan antas
            ha behov av sådant biträde samt när behovet inte kan tillgodoses
            på annat sätt.
          </note>
          <note>
            Men varför ska inte barn få ha biträde när föräldrar kan få ha
            det? Föräldrarna har alltså biträde. I praktiken har det visat
            sig att respektive förälders ombud huvudsakligen ser enbart till
            den egna klientens, till den vuxnes, intressen utan särskild hänsyn
            till barnets hela situation.
          </note>
          <note>
            Miljöpartiet har tidigare lagt fram motioner med liknande förslag.
            Därför kommer vi att stödja reservation 9, precis som vi gjorde
            förra året.
          </note>
          <note>
            Vidare gäller det frågan om könsneutrala författningar. Där kommer
            vi att stödja reservation 11 från Folkpartiet och Vänstern. Även
            i detta fall kan man säga att orden är betydelsefulla och ger
            signaler. Att byta ut mor och far till föräldrar är också det
            en viktig signal om hur vårt samhälle betraktar frågan om föräldraskap.
            Att, som görs i betänkandet, säga att det är likställt ja, så
            kan man naturligtvis se saken från juridisk synpunkt. Men hur
            man namnger, vilka ord man använder, ger signaler. Det visar inte
            minst Ingemar Vänerlövs och Kristdemokraternas anförande här.
            Han talar på ett sätt som vore föräldrar bara en biologisk term.
          </note>
          <note>
            Jag stöder även Vänsterns reservation 17 angående adoption och
            reservation 20 om assisterad befruktning. Och jag kan säga att
            Miljöpartiet inte alls delar kd:s syn på att homosexuella inte
            ska få ha barn. Jag skräms av den biologistiska syn som lyftes
            fram i kd-anförandet här.
          </note>
          <note>
            Barn behöver båda sina föräldrar. Även i ett socialt perspektiv
            är det viktigt med nära kontakt med de föräldrar som barnen lever
            med.
          </note>
          <note type="speaker">
            Anf. 202 TASSO STAFILIDIS (v) replik:
          </note>
          <note>
            Herr talman! I mångt och mycket vill jag instämma i det som Gunvor
            tog upp i sitt anförande. Men vad gäller motion A321 finns det
            ett problem. Problemet är just att beträffande utgångspunkten
            i framför allt yrkandet det är ju det som behandlas saknas, tyvärr,
            barnperspektivet. Man lyfter fram pappans rätt till och jämför
            med mammans rätt till men glömmer att lyfta fram det som utredningen
            som Raimo säkert tar upp jobbar med. Det är de frågorna man jobbar
            med, och det är just lagändringen om gemensam vårdnad som togs
            upp i samband med föräldrabalksreformen 1998. Jag tror därför
            inte att det finns någon grund för de farhågor som ni lyft fram
            i varje fall inte systematiskt. Tvärtom har lagändringarna år
            1998 inneburit att man ofta dömt till gemensam vårdnad.
          </note>
          <note>
            Det finns en reservation där man tar upp enbart detta med barnbalken,
            nämligen reservation 2 där vi i Vänsterpartiet kräver att föräldrabalken
            byter namn och blir barnbalken. Jag skulle därför vilja uppmana
            Gunvor och Miljöpartiet att yrka bifall även till reservation
            2.
          </note>
          <note type="speaker">
            Anf. 203 GUNVOR G ERICSON (mp) replik:
          </note>
          <note>
            Herr talman! Ja, i mångt och mycket har vi nog en gemensam syn
            här. Men i reservation 2 yrkar du avslag på vår motion A321. Därför
            kan jag inte stödja reservationen.
          </note>
          <note>
            Precis som du beskriver har det nog blivit större möjligheter
            för män att genom den gemensamma vårdnaden få ta ansvar för barn.
            Varken jag eller motionärerna menar att detta inte är ett steg
            i rätt riktning. Men vi behöver lyfta fram männens ansvar.
          </note>
          <note>
            Vi har tidigare i denna kammare diskuterat möjligheten att som
            pappa få vara föräldraledig. Det är ytterligare en del i det hela.
            Varför är synen på och attityden till män som den är? Det är ju
            fortfarande ytterst få män som ensamma får vårdnaden, till exempel
            i vissa komplicerade fall där det uppenbarligen har funnits svårigheter.
            Det är inte alltid man lyssnar på barnets bästa i sådana situationer.
          </note>
          <note>
            Precis som jag sade i mitt anförande ska en sådan här utredning
            självklart utgå från barnets bästa. Givetvis är det så. Men som
            en del i jämställdhetspolitiken behöver även den här frågan lyftas
            fram. Eftersom du i reservation 2 yrkar avslag på vår motion kan
            vi tyvärr inte, Tasso, stödja reservationen. Dock delar vi synen
            på att det vore intressant med en barnbalk.
          </note>
          <note type="speaker">
            Anf. 204 RAIMO PÄRSSINEN (s) replik:
          </note>
          <note>
            Herr talman! Jag lyssnar, och jag ställer mig frågan: Pekar Miljöpartiet
            på något vis åt det hållet att det är männen om är förlorare i
            vårdnadstvisterna? Jag och många övriga får åtminstone signaler
            om att det är både män och kvinnor som förlorar. Det är upplevelseförlorare.
            Vad bygger ni det här på? Varför har ni den här motionen? Precis
            som Tasso sade: Var finns barnen? Är det barnen som är vinnare
            och männen förlorare?
          </note>
          <note>
            Vi har kunnat konstatera att gemensam vårdnad generellt sett
            är den absolut bästa formen och det bästa för barnen. Vi har också
            kunnat konstatera att man har gjort för lite när det gäller riskbedömningar
            kring barnen. Men Miljöpartiet har konstaterat att den lagstiftning
            och den tillämpning vi har i dag leder till att männen blir förlorare.
          </note>
          <note>
            Nu blir jag väldigt nyfiken, nu vill jag ha ett klarläggande
            här: Vad bygger det på? På vilken grund står ni?
          </note>
          <note>
            Jag trodde faktiskt att den här motionen var ett misstag. Är
            det så att Miljöpartiet tycker att männen förlorar mer än kvinnorna?
            Är det så att Miljöpartiet tycker att vi genom att titta på männen
            lyfter fram barnperspektivet? De frågorna vill jag gärna ha svar
            på.
          </note>
          <note type="speaker">
            Anf. 205 GUNVOR G ERICSON (mp) replik:
          </note>
          <note>
            Herr talman! Jag tycker att Raimo medvetet väljer att lägga in
            ett perspektiv som jag inte gett uttryck för. Det finns många
            män som har varit i kontakt med mig och som har uttryckt besvikelse,
            men utgångspunkten är barnets bästa, och det ska vara barnets
            bästa, som jag sade i mitt anförande. Det är helt rätt att vi
            måste titta på riskbedömningar.
          </note>
          <note>
            Jag har också varit i kontakt med Ann-Catrin Bergman som sitter
            för Miljöpartiet i Vårdnadsutredningen och som jobbar med de här
            frågorna. Jag tycker att det är helt rimligt att man också ska
            ta med riskbedömningar, självklart. Men det här är en del som
            vi också vill lyfta fram. Uppenbarligen har vi lite olika bild
            av vad vi har avsett med den här motionen, och ni tolkar in saker
            som jag inte har lyft fram.
          </note>
          <note>
            Det är bra med Vårdnadskommittén och översynen. Det finns vissa
            formuleringar som förhoppningsvis kommer att leda till att man
            lyfter fram att riskbedömningar ska göras och att man alltid dömer
            utgående från det enskilda barnet. Det ser jag som det viktigaste
            perspektivet.
          </note>
          <note type="speaker">
            Anf. 206 RAIMO PÄRSSINEN (s) replik:
          </note>
          <note>
            Herr talman! Varför räcker det inte med det arbete som Vårdnadskommittén
            gör som tittar på om det finns förlorare och vinnare och på vilket
            sätt det här har fungerat? Är det så att det är någon som är förfördelad?
            Är det så att riskbedömningarna är för dåligt gjorda? Är det så
            att vårdnadsutredningarna är för dåligt gjorda?
          </note>
          <note>
            Vi tittar ju på helheten. Det tycker även Ann-Catrin Bergman
            är bra, medan Gunvor G Ericson står här och säger att det är männen
            vi ska fokusera på och titta om det just är männen som är de stora
            förlorarna. Varför duger det inte med Vårdnadskommitténs arbete
            som ser på helheten utan att lägga in någon värdering?
          </note>
          <note>
            Vad Gunvor Ericson och Miljöpartiet gör är att de lägger in en
            värdering som säger att männen kan vara förlorare. Varför frågar
            man inte om barnen är förlorare? Varför frågar man inte om det
            är kvinnorna som är förlorare? Nej, sentensen blir att ni via
            den här motionen säger att det här måste vi titta noga på, för
            det kan vara så att det är männen som är förlorare. De andra tar
            ni inte upp.
          </note>
          <note type="speaker">
            Anf. 207 GUNVOR G ERICSON (mp) replik:
          </note>
          <note>
            Herr talman! Som jag sade tidigare är ord makt. Tack för att
            du nu nyanserade och sade att det kan vara så. Det är precis så
            som vi ser det. Man måste lyfta in helheten, och vi vill också
            peka på att män kan vara förlorare. Men utgångspunkten är barnets
            bästa, som jag hela tiden har försökt säga.
          </note>
          <note type="speaker">
            Anf. 208 INGEMAR VÄNERLÖV (kd) replik:
          </note>
          <note>
            Herr talman! Gunvor Ericson nämner i slutet av sitt anförande
            att hon skrämdes så tror jag att du sade av Kristdemokraternas
            inställning till assisterad befruktning. Jag vet inte hur noga
            du hörde på mitt anförande, men jag tyckte att jag var ganska
            tydlig med att säga att vuxna ej har rätt till barn. Det är faktiskt
            så. Men barn har rätt till föräldrar. Det är här vi menar att
            vår omsorg om barnets bästa kommer in. Vi menar att barn har rätt
            till att växa upp med en pappa och en mamma.
          </note>
          <note>
            Somliga vill nu att lesbiska kvinnor ska ges rätt till insemination.
            Där är det ett vuxenperspektiv. Där ser man bara till de vuxnas
            intressen och har bara de vuxnas bästa för ögonen.
          </note>
          <note>
            För två veckor sedan var socialminister Berit Andnor här och
            talade i tre olika inlägg sig varm för att vi måste få papporna
            att ta ut mer av föräldraledigheten därför att det är bra för
            barnen. Barnen har rätt till båda föräldrarnas tid. När hon då
            pratar om båda föräldrarna pratar hon om både mamma och pappa.
          </note>
          <note>
            Jag undrar: Hur ser Gunvor Ericson på det här? Jag gissar att
            också Miljöpartiet är inne på att papporna behöver ta ut mer av
            föräldraledigheten. Med andra ord behövs papporna när barnen är
            små, men de behövs tydligen inte alls när det gäller insemination
            av lesbiska kvinnor.
          </note>
          <note type="speaker">
            Anf. 209 GUNVOR G ERICSON (mp) replik:
          </note>
          <note>
            Herr talman! Man kan fundera: Menar du, Ingemar, att två vuxna
            av samma kön som lever i en parrelation inte kan vara föräldrar?
          </note>
          <note type="speaker">
            Anf. 210 INGEMAR VÄNERLÖV (kd) replik:
          </note>
          <note>
            Herr talman! Jag menar att två vuxna som lever i en parrelation
            du talar om en homosexuell parrelation givetvis kan vara vårdnadshavare.
            De kan säkerligen fungera som föräldrar. Jag är övertygad om att
            de är lika bra på omvårdnad och sådant, det är jag fullständigt
            övertygad om. Men här handlar det om lite mer. Det handlar om
            identitetsutveckling, könsutveckling och så vidare. När barnen
            är små spelar det kanske inte så jättestor roll, men när man blir
            äldre har jag en viss känsla att det är lite speciellt. Det är
            speciellt viktigt med en manlig och en kvinnlig förebild.
          </note>
          <note>
            När regeringen kom med sin proposition om homoadoptioner vill
            jag minnas att det på ett ställe står att regeringen förutsätter
            att det i det adopterade barnets närhet finns en god manlig eller
            kvinnlig förebild. Med andra ord är det väldigt viktigt med förebilder
            av olika slag. Därför har vi inställningen att barn bör växa upp
            med en mamma och en pappa.
          </note>
          <note type="speaker">
            Anf. 211 GUNVOR G ERICSON (mp) replik:
          </note>
          <note>
            Herr talman! Där har vi skilda uppfattningar. Föräldrar kan,
            precis som vi menar i reservationen om könsneutrala författningar,
            även kopplas till det sociala föräldraskapet, inte bara det biologiska,
            som Kristdemokraterna tycks fastna på.
          </note>
          <note>
            Självklart borde båda föräldrarna ta ut ganska lika del av föräldraledigheten
            så att man knyter an och får en relation till barnet. Det är jätteviktigt.
            Det är bra att man kan se att det finns ett behov av båda föräldrarna
            kring barnet. Det finns forskning om barn som lever i en homosexuell
            familj. Men den forskningen pekar inte på att barnen på något
            sätt skulle ta skada av att leva i den typen av relation.
          </note>
          <note>
            För Miljöpartiets del är viktigt att man betraktar frågan om
            föräldraskap ur ett socialt perspektiv, inte bara ur ett biologiskt
            perspektiv, som det tycks vara med Kristdemokraterna.
          </note>
          <note type="speaker">
            Anf. 212 JAN ERTSBORN (fp):
          </note>
          <note>
            Herr talman! Jag ska börja med några korta ord om talerätten
            i mål om hävande av faderskap. Det finns tre sätt som man kan
            vara fader på i juridisk mening, antingen genom presumtion om
            man är gift med modern genom faderskapsbekräftelse eller genom
            en dom. Jag talar nu om rätten efter mannens död för änkan och
            andra barn till mannen att väcka talan och ifrågasätta faderskapet.
          </note>
          <note>
            Vi har väldigt svårt att förstå att det ska vara olika regler
            som gäller beroende på hur faderskapet juridiskt sett har blivit
            fastställt. Det är en bristande konsekvens som bör rättas till
            av lagstiftaren, och det är därför som vi ställer oss bakom reservationen.
          </note>
          <note>
            Den andra frågan som jag tänkte beröra lite kort i mitt anförande
            och som ingen ännu har berört är en kär följetong hos oss, nämligen
            frågan om skuldsatta barn. Vi hade en väldigt fin offentlig utfrågning
            i det ärendet den 5 februari 2004. Justitiedepartementet utlovade
            åtgärder beträffande underrättelseskyldighet från kronofogdemyndigheterna
            och Vägverket till överförmyndarna. Detta har genomförts, och
            det är vi alla som är intresserade av de här frågorna väldigt
            nöjda med.
          </note>
          <note>
            En annan fråga som togs upp under denna offentliga utfrågning
            var de fordonsrelaterade skulderna, alltså felparkeringsavgifter
            och liknande. Dessa frågor överlämnades till utredningen om förmyndare,
            gode män och förvaltare som efter ett halvt års försening lämnade
            sitt betänkande nu i december förra året.
          </note>
          <note>
            Det kommer förslag just om de fordonsrelaterade skulderna, och
            det är vi också väldigt nöjda med. Vi hoppas bara att det inte
            ska ta så våldsamt lång tid. Självklart ska utredningen remissbehandlas,
            men det ska inte behöva ta år. Det borde kunna gå fortare att
            remissbehandla och bereda det förslaget.
          </note>
          <note>
            Sedan finns det tyvärr inte några förslag beträffande de övriga
            problemen kring skuldsatta barn: skadestånd, skatter, böter, vanliga
            mobiltelefonräkningar och det berömda fallet med skolfoton som
            Konsumentombudsmannen har tagit upp.
          </note>
          <note>
            Genom att göra detta korta inlägg vill jag betona att vi som
            är intresserade av och måna om att barn aldrig ska behöva bli
            skuldsatta av sina föräldrar kommer att fortsätta den här kampen,
            och jag hoppas att vi är väldigt överens i lagutskottet och att
            vi alla fortsätter kampen så att man får bort barn från kronofogdemyndighetens
            register.
          </note>
          <note type="speaker">
            Anf. 213 MARIA HASSAN (s):
          </note>
          <note>
            Herr talman! Den andra delen av lagutskottets betänkande LU10
            behandlar motioner om förmyndare och god man, skuldsatta barn,
            faderskap, adoption och assisterad befruktning.
          </note>
          <note>
            En person som lider av nedsatt eller bristande beslutsförmåga
            har rätt att ansöka om en företrädare, och enligt föräldrabalken
            ska rätten eller överförmyndaren förordna en god man. Godmanskapet
            ska anpassas till den enskildes behov och med den enskildes samtycke.
            Utgångspunkten är att huvudmannen har kvar sin rättsliga handlingsförmåga.
          </note>
          <note>
            Den gode mannen får bara företa rättshandlingar inom ramen för
            sitt förordnande, och han måste i regel inhämta huvudmannens samtycke
            innan han företar en åtgärd för dennes räkning. Lagstiftningen
            om förmyndares, gode mäns och förvaltares förvaltning av egendom
            och tillsyn reformerades 1995.
          </note>
          <note>
            Lagutskottet har behandlat frågan om rättsförhållanden mellan
            gode män och huvudmän i flera betänkanden. Motionerna i dagens
            betänkande berör frågor om gode mannens arvode, skadeståndsansvar,
            tillsynen, skuldsatta barn med mera. Det är riktigt som Jan Ertsborn
            sade, att vi är eniga i de flesta frågor som behandlas i det här
            betänkandet.
          </note>
          <note>
            Behovet att följa upp reformen 1995 blev aktuell och regeringen
            beslutade i april 2002 att tillsätta en särskild utredare med
            uppdrag att utvärdera förmyndarskapsreformen. Utredningen lämnade
            i november förra året sitt slutbetänkande Frågor om förmyndare
            och ställföreträdare för vuxna där det anförs att föräldrabalkens
            regler om ställföreträdarskap har vissa brister.
          </note>
          <note>
            I utredningens förslag behandlas de frågor som lyfts fram i motionerna.
            Utredningens betänkande är föremål för remissbehandling. Med hänsyn
            till den kommande beredningen föreslår lagutskottets majoritet
            att samtliga reservationer ska avslås.
          </note>
          <note>
            Herr talman! Barnens bästa genomsyrar all svensk familjelagstiftning.
            Det gäller inte minst frågan om faderskap. Reglerna om faderskap
            i föräldrabalken säger att faderskap kan fastställas genom faderskapspresumtion,
            bekräftelse eller dom. Bekräftelsen ska ske skriftligen, bevittnas
            av två personer och dessutom godkännas av socialnämnden och modern.
          </note>
          <note>
            Enligt föräldrabalken kan en faderskapsbekräftelse ske även före
            barnets födelse. Visar det sig senare att den som lämnat bekräftelsen
            inte är far till barnet ska rätten ogiltigförklara bekräftelsen.
          </note>
          <note>
            Socialnämnden är skyldig att försöka utreda vem som är far till
            barnet när faderskapet inte följer direkt av presumtionsregeln.
          </note>
          <note>
            När faderskapet har fastställts genom en dom är faderskapsfrågan
            definitivt avgjord. En omprövning av domen kan därför endast ske
            om resning beviljas av Högsta domstolen eller hovrätten.
          </note>
          <note>
            Oppositionen har väckt frågan om talerätt i faderskapsmål för
            mannens änka och arvingar i de situationer när en tidigare för
            familjen okänd arvinge träder fram. Enligt motionärerna skulle
            ett införande av talerätt för hävande av faderskap öka rättssäkerheten
            och tryggheten för efterlevande maka och mannens arvingar.
          </note>
          <note>
            Frågan behandlades i tidigare betänkanden, och lagutskottet anser
            att utvidgningen av talerätten för änkan och arvingarna inte kan
            motiveras utifrån principen om barnens bästa. Det andra barnet
            var möjligen okänt för änkan och den avlidnes barn, men tydligen
            var barnet inte okänt för fadern eftersom fadern själv inte har
            vidtagit några åtgärder för att få faderskapet upphävt.
          </note>
          <note>
            Herr talman! Både moderaterna och folkpartisterna anför i sina
            reservationer att adoptionslagstiftningen är i behov av en översyn,
            bland annat för att förkorta tiden för adoptionsprocessen.
          </note>
          <note>
            Rättssäkerheten för adoptivbarn i Sverige har förbättrats väsentligt
            genom åren. Hösten 2004 fattade riksdagen beslut om ändringar
            i lagen om internationell adoptionsförmedling. Syftet med lagen
            var att stärka barnets rätt i adoptionsprocessen.
          </note>
          <note>
            I vissa fall godkänner Myndigheten för internationella adoptionsfrågor
            att ett utländskt adoptionsbeslut gäller i Sverige. Om ett utländskt
            adoptionsbeslut inte har samma rättsverkningar som i Sverige eller
            om det inte fattats något beslut om adoption i ursprungslandet
            fattas däremot adoptionsbeslutet av domstol i Sverige. Detta förlänger
            förstås adoptionsprocessen, och det är inte svårt att förstå föräldrarnas
            otålighet.
          </note>
          <note>
            Ordningen är nödvändig för att skydda både barn och adoptivföräldrar
            mot att adoptionen i efterhand hävs. Detta bör bli en viktig fråga
            för en framtida översyn.
          </note>
          <note>
            Vänsterpartiet yrkar på att det bör införas en skyldighet för
            adoptivföräldrar att upplysa ett barn om dess ursprung. Regeringen
            håller med. I departementspromemorian Föräldrarnas samtycke till
            adoption m.m. och i propositionen Internationella adoptionsfrågor
            finns ett förslag om att införa en bestämmelse om föräldrars skyldighet
            att upplysa ett adopterat barn om sitt ursprung. Frågan bereds
            inom Regeringskansliet.
          </note>
          <note>
            Centerpartiet anser att även heterosexuella sambor bör tillåtas
            att adoptera på samma villkor som äkta makar och registrerade
            partner. Behovet av att se över adoptionslagstiftningen finns,
            men det handlar om prioriteringar, bland annat i departementets
            arbete. När en eventuell översyn sker bör frågan om sambopars
            rätt att adoptera aktualiseras igen.
          </note>
          <note>
            Herr talman! Endast kvinnor som är gifta eller lever tillsammans
            med en man under äktenskapsliknande förhållanden har i dag möjlighet
            att genomföra assisterad befruktning vid allmänt sjukhus.
          </note>
          <note>
            De lesbiska kvinnorna är däremot tvungna att skaffa sig barn
            genom privat insemination eller utomlands. Med all rätt anser
            de sig diskriminerade. Dessutom skapas otrygghet för både mor
            och barn. Om inseminationen utförs på sjukhus minskar smittorisken,
            och barnet kan få vetskap om sitt biologiska ursprung eftersom
            spermagivaren inte får vara anonym i Sverige. Före en sperma-
            eller äggdonation ska den behandlande läkaren också pröva om det
            är lämpligt att donationen sker med hänsyn till parets medicinska,
            psykologiska och sociala förhållanden. Befruktningen får utföras
            bara när det kan antas att barnet kommer att växa upp under goda
            förhållanden.
          </note>
          <note>
            I propositionen Partnerskap och adoption 2002 fastslogs att lesbiska
            par som har registrerat sitt partnerskap eller lever i ett samboförhållande
            ska få tillgång till assisterad befruktning vid allmänt sjukhus
            när frågan om det rättsliga föräldraskapet regleras.
          </note>
          <note>
            Frågeställningarna i reservationerna ingår redan i beredningsarbetet
            inom Regeringskansliet, och en proposition kommer att presenteras
            den 23 mars. Med hänvisning till detta avslås reservationerna.
          </note>
          <note type="speaker">
            Anf. 214 TASSO STAFILIDIS (v) replik:
          </note>
          <note>
            Herr talman! Jag håller med om mycket av det som Maria Hassan
            har tagit upp här. Anledningen till att jag ändå vill ha en replik
            är frågan om föräldrars skyldighet att informera sina barn om
            att de är adopterade eller har tillkommit genom assisterad befruktning.
          </note>
          <note>
            Det är riktigt att regeringen har tagit upp frågan i propositionen.
            Däremot har inte regeringen tagit ställning i frågan, utan man
            säger att man ska utreda frågan. Man talar inte om ifall man vill
            eller ej, så jag skulle vara jätteglad om Maria Hassan här i kväll
            skulle kunna tala om för oss att det socialdemokratiska partiet
            och regeringen äntligen har tagit ställning nu och vill, precis
            som det har uttalats i promemorian och som Vänsterpartiet kräver,
            att det ska bli en skyldighet just utifrån barnets bästa, som
            vi alla här i kväll har talat oss så varma för. Är det så, Maria
            Hassan, att ni nu har tagit ställning och det är det som du har
            presenterat för oss?
          </note>
          <note type="speaker">
            Anf. 215 MARIA HASSAN (s) replik:
          </note>
          <note>
            Herr talman! Jag tror att vi får vänta till den 23 mars. Det
            är inte så lång tid till dess. Sedan kan vi diskutera frågan när
            vi behandlar propositionen. Jag kan inte säga i dag att den skyldigheten
            definitivt kommer att införas, men det finns god vilja att införa
            den.
          </note>
          <note type="speaker">
            Anf. 216 TASSO STAFILIDIS (v) replik:
          </note>
          <note>
            Herr talman! Det jag tänkte på i första hand är skyldigheten
            för föräldrar att tala om för adoptivbarnen att de är adopterade.
            I dag finns ju inte någon sådan skyldighet. Vi ser en ökad vilja
            hos adoptivföräldrar att adoptera barn från Central- och Östeuropa,
            där barnens utseende är väldigt likt det generella svenska utseendet
            om man nu ska tala i sådana generella termer och då har jag inte
            inkluderat mig själv där. Det är det som ställer till det. I dag
            har vi fått många vittnesmål från vuxna som adopterades för kanske
            3040 år sedan, inte minst många som kom som barn från Finland,
            om att de vid föräldrarnas dödsbädd av de döende föräldrarna eller
            i efterhand har fått reda på att de var adopterade. Det är just
            den här frågan som är så otroligt viktig. En skyldighet skulle
            också innebära att man stärker barnets rätt.
          </note>
          <note type="speaker">
            Anf. 217 MARIA HASSAN (s) replik:
          </note>
          <note>
            Herr talman! Den skyldigheten bör införas i familjelagstiftningen,
            det håller jag med om. Men jag tror att det som du beskriver är
            historia redan i dag.
          </note>
          <note>
            Jag har jobbat med Adoptionscenter, och det handlade om många
            adoptioner just från Östeuropa. Föräldrarna är väldigt måna om
            att lära känna sitt barn och det land som barnet kommer ifrån,
            och de har goda kontakter med respektive ambassad.
          </note>
          <note>
            Jag tycker att det här fungerar redan i praktiken, men det är
            ingenting som hindrar oss att införa det i lagen.
          </note>
          <note type="speaker">
            Anf. 218 INGEMAR VÄNERLÖV (kd) replik:
          </note>
          <note>
            Herr talman! Det blir väl så nu, Maria Hassan, att en del av
            min replik kommer att handla om det som jag även tog upp med Gunvor
            Ericson.
          </note>
          <note>
            Jag reagerar när Maria Hassan säger att de lesbiska kvinnorna
            med all rätt känner sig diskriminerade. Då undrar jag hur Maria
            Hassan ser på följande. Som jag nämnde förut är det tydligen en
            väldigt bred samsyn i Sverige angående att pappans roll är väldigt
            viktig när barnen är små. Det är därför som alla kämpar för att
            papporna ska ta ut mer av föräldraförsäkringen till exempel.
          </note>
          <note>
            Likadant sade jag förut, som Maria Hassan kanske hörde, att det
            här med manliga och kvinnliga förebilder fanns med i regeringens
            proposition om homoadoptioner med mera. Då undrar jag vad Maria
            Hassan anser om att de barn som nu föds medelst en eventuell lagstiftning
            om att det ska kunna bli lätt att insemineras direkt berövas rätten
            till en pappa. De berövas direkt rätten till en manlig förebild.
            Kan inte det ses som diskriminerande?
          </note>
          <note type="speaker">
            Anf. 219 MARIA HASSAN (s) replik:
          </note>
          <note>
            Herr talman! Det är väl bra om pappan tar ansvar i de familjer
            där en pappa finns. Men som bekant är det 190 000 barn i Sverige
            som lever utan den andra föräldern. Men det är inget som skadar
            de barnen eller de barn som växer upp i homosexuella familjer.
            Barn behöver bra föräldrar.
          </note>
          <note>
            Kristdemokraterna fokuserar på det biologiska ursprunget i sina
            argument. Det är utifrån de vuxnas perspektiv. Det är inte utifrån
            barnens perspektiv. Det är vi vuxna som lägger värderingar på
            barnen. De utredningar som har gjorts i Sverige visar att det
            inte är någon skillnad på barn som växer upp i homosexuella eller
            i heterosexuella förhållanden.
          </note>
          <note>
            Jag vet inte om den här parallellen passar här, men eftersom
            jag är från Östeuropa kan jag berätta att i Östeuropa var det
            väldigt många barn som efter kriget växte upp med bara kvinnor.
            Och jag försäkrar dig att det inte var något fel på de barnen.
          </note>
          <note>
            Vi får faktiskt ändra på perspektivet för barnens bästa. Och
            barnen behöver goda föräldrar, inte endast biologiska föräldrar.
          </note>
          <note type="speaker">
            Anf. 220 INGEMAR VÄNERLÖV (kd) replik:
          </note>
          <note>
            Herr talman! Maria Hassan, jag kan inte alls dela din uppfattning
            att det biologiska perspektivet inte skulle vara barnens perspektiv.
            Det biologiska är ju det första barnen känner till. Det är klart
            att det finns en liten procent som det inte stämmer på, men till
            allra största delen är det så att barnen föds av en mamma och
            växer upp med mamman och pappan. Det är de biologiska föräldrarna.
            Det är det som de känner till. När det exempelvis blir skilsmässor
            det händer då och då har många psykologer vittnat om att det alltid
            är en katastrof för barnet, för barnet vill ha kvar sina biologiska
            föräldrar. Så där tror jag att Maria Hassan är lite snett ute.
          </note>
          <note>
            Jag fick inget svar på om det i någon mening kan anses diskriminerande
            att vi väljer att lagstifta på ett sådant sätt att barnen inte
            ska kunna växa upp med en pappa, inte kunna ha en manlig förebild.
            Det visar sig ju att barnen behöver manliga och kvinnliga förebilder
            för att få en bra identitetsutveckling och mogna till harmoniska
            människor.
          </note>
          <note type="speaker">
            Anf. 221 MARIA HASSAN (s) replik:
          </note>
          <note>
            Herr talman! Vår identitet formas inte bara av att vi har manliga
            eller kvinnliga förebilder utan det är också väldigt
          </note>
          <note>
            många andra faktorer som påverkar vår identitet. Det argumentet
            är ute ur bilden. Dessutom finns det många fall där barnet önskar
            att den pappa som slår mamma inte borde finnas alls i hans liv
            och påverka hans identitetsbildning negativt. Det är alltså våra
            vuxna föreställningar som får barnen att känna sig mindre värda
            eftersom de kanske lever i homosexuella familjer.
          </note>
          <note type="speaker">
            Anf. 222 TASSO STAFILIDIS (v):
          </note>
          <note>
            Herr talman! Jag hann inte komma med mina yrkanden när jag höll
            mitt huvudanförande eftersom jag hade så mycket som jag ville
            hinna säga i denna viktiga debatt. Jag vill börja med att yrka
            bifall till reservationerna 17 och 20.
          </note>
          <note>
            Till Ingvar Vänerlöv skulle jag vilja säga att det handlar ju
            inte om att på något vis förminska det biologiska föräldraskapet,
            vilket ni kristdemokrater tror. Betydelsen är att stärka det sociala
            föräldraskapet och därigenom det enskilda barnets trygghet. Barnkonventionen
            gäller ju också för barn till homosexuella trots att kristdemokraterna
            väljer att inte se alla dessa barn och även om dessa barn ofta
            osynliggörs, inte minst i det här sammanhanget av kristdemokraterna.
          </note>
          <note>
            Herr talman! Det jag inte heller hann prata om i mitt huvudanförande
            var frågan om lesbiska kvinnors möjlighet till assisterad befruktning
            och samma rättighet i lagstiftningen som heterosexuella kvinnor.
          </note>
          <note>
            Anledningen till att Vänsterpartiet har reserverat sig där, trots
            att vi ju som bekant samarbetar med regeringen, är att vi är det
            enda parti i riksdagen som motionsvägen har tagit fram förslag
            om på vilket sätt vi vill att den nya lagstiftningen ska regleras.
            Därför tyckte vi att det var oerhört viktigt att ändå lyfta fram
            detta också som ett inlägg i samarbetet och de förhandlingar som
            vi har med Socialdemokraterna.
          </note>
          <note>
            Slutligen skulle jag, som jag tidigare har nämnt, vilja påminna
            om att vi har en skyldighet och ett ansvar. Varje barn, oavsett
            om föräldrarna separerar och tvistar om barnet, oavsett om barnet
            är adopterat och oavsett föräldrarnas sexuella läggning, har rätt
            att växa upp i ett samhälle där barnets bästa prioriteras inom
            alla områden. Vi här i riksdagen har ett ansvar, och jag ser fram
            emot den debatt som kommer att komma efter att Vårdnadskommittén
            har lagt fram sitt betänkande och regeringen så småningom lägger
            fram sin proposition i ärendet.
          </note>
          <note>
            Överläggningen var härmed avslutad
          </note>
          <note>
            12 § Genomförande av EG:s direktiv om gemenskapsåtgärder för
            bekämpning av mul- och klövsjuka
          </note>
          <note>
            Föredrogs
          </note>
          <note>
            Talmannen konstaterade att ingen talare var anmäld.
          </note>
          <note>
            13 § Bordläggning
          </note>
          <note>
            Anmäldes och bordlades
          </note>
          <note>
            14 § Anmälan om interpellationer
          </note>
          <note>
            Anmäldes att följande interpellationer framställts
          </note>
          <note>
            den 9 februari
          </note>
          <note>
            Anita Brodén
          </note>
          <note>
            Carl-Erik Skårman
          </note>
          <note>
            Peter Althin
          </note>
          <note>
            Yvonne Ruwaida
          </note>
          <note>
            Interpellationerna redovisas i bilaga som fogats till riksdagens
            snabbprotokoll tisdagen den 15 februari.
          </note>
          <note>
            15 § Anmälan om frågor för skriftliga svar
          </note>
          <note>
            Anmäldes att följande frågor för skriftliga svar framställts
          </note>
          <note>
            den 9 februari
          </note>
          <note>
            Gunilla Tjernberg
          </note>
          <note>
            Torsten Lindström
          </note>
          <note>
            Torsten Lindström
          </note>
          <note>
            Maud Ekendahl
          </note>
          <note>
            Luciano Astudillo
          </note>
          <note>
            Luciano Astudillo
          </note>
          <note>
            Kenneth Johansson
          </note>
          <note>
            Lars-Ivar Ericson
          </note>
          <note>
            Lars-Ivar Ericson
          </note>
          <note>
            Birgitta Sellén
          </note>
          <note>
            Birgitta Sellén
          </note>
          <note>
            Anne Marie Brodén
          </note>
          <note>
            Inger René
          </note>
          <note>
            Rolf Gunnarsson
          </note>
          <note>
            Staffan Danielsson
          </note>
          <note>
            Ola Sundell
          </note>
          <note>
            Mona Jönsson
          </note>
          <note>
            Cecilia Widegren
          </note>
          <note>
            Jörgen Johansson
          </note>
          <note>
            Johan Linander
          </note>
          <note>
            Frågorna redovisas i bilaga som fogats till riksdagens snabbprotokoll
            tisdagen den 15 februari.
          </note>
          <note>
            16 § Anmälan om skriftliga svar på frågor
          </note>
          <note>
            Anmäldes att skriftliga svar på följande frågor inkommit
          </note>
          <note>
            den 9 februari
          </note>
          <note>
            Hillevi Engström
          </note>
          <note>
            Elina Linna
          </note>
          <note>
            Henrik von Sydow
          </note>
          <note>
            Henrik von Sydow
          </note>
          <note>
            Henrik von Sydow
          </note>
          <note>
            Ulla Löfgren
          </note>
          <note>
            Cecilia Widegren
          </note>
          <note>
            Tobias Krantz
          </note>
          <note>
            Yvonne Ångström
          </note>
          <note>
            Yvonne Ångström
          </note>
          <note>
            Hans Backman
          </note>
          <note>
            Hans Backman
          </note>
          <note>
            Gunnar Axén
          </note>
          <note>
            Christer Nylander
          </note>
          <note>
            Kalle Larsson
          </note>
          <note>
            Rolf Gunnarsson
          </note>
          <note>
            Göran Persson
          </note>
          <note>
            Jörgen Johansson
          </note>
          <note>
            Lars-Ivar Ericson
          </note>
          <note>
            Lars-Ivar Ericson
          </note>
          <note>
            Anita Sidén
          </note>
          <note>
            Inger Davidson
          </note>
          <note>
            Gunnar Nordmark
          </note>
          <note>
            Kent Olsson
          </note>
          <note>
            Ulla Löfgren
          </note>
          <note>
            Maud Ekendahl
          </note>
          <note>
            Birgitta Ahlqvist
          </note>
          <note>
            Magdalena Andersson
          </note>
          <note>
            Kent Olsson
          </note>
          <note>
            Gunnar Nordmark
          </note>
          <note>
            Henrik von Sydow
          </note>
          <note>
            Birgitta Sellén
          </note>
          <note>
            Luciano Astudillo
          </note>
          <note>
            Yilmaz Kerimo
          </note>
          <note>
            Kent Härstedt
          </note>
          <note>
            Anita Johansson
          </note>
          <note>
            Mikael Oscarsson
          </note>
          <note>
            Lars-Ivar Ericson
          </note>
          <note>
            Catherine Persson
          </note>
          <note>
            Catherine Persson
          </note>
          <note>
            Linnéa Darell
          </note>
          <note>
            Mona Jönsson
          </note>
          <note>
            Mona Jönsson
          </note>
          <note>
            Olle Sandahl
          </note>
          <note>
            Svaren redovisas i bilaga som fogats till riksdagens snabbprotokoll
            tisdagen den 15 februari.
          </note>
          <note>
            17 § Kammaren åtskildes kl. 21.45.
          </note>
          <note>
            Förhandlingarna leddes
          </note>
          <note>
            /Monica Gustafson
          </note>
        </div>
      </body>
    </text>
  </TEI>
</teiCorpus>
