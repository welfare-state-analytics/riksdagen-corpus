<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 200506</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 200506</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-200506--3</head>
          <docDate when="2005-09-14">2005-09-14</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2005/06:3
          </note>
          <note>
            Onsdagen den 14 september
          </note>
          <note>
            Kl. 09:00 - 15:33
          </note>
          <note>
            1 § Avsägelse
          </note>
          <note>
            Talmannen meddelade att Alice Åström (v) avsagt sig uppdraget
            som suppleant i EU-nämnden.
          </note>
          <note>
            Kammaren biföll denna avsägelse.
          </note>
          <note>
            2 § Anmälan om kompletteringsval till EU-nämnden
          </note>
          <note>
            Talmannen meddelade att Vänsterpartiets riksdagsgrupp på grund
            av uppkommen vakans anmält Mats Einarsson som suppleant i EU-nämnden
            efter Alice Åström.
          </note>
          <note>
            Talmannen förklarade vald till
          </note>
          <note>
            suppleant i EU-nämnden
          </note>
          <note>
            3 § Ledighet
          </note>
          <note>
            Talmannen meddelade att Tobias Krantz (fp) ansökt om föräldraledighet
            under tiden den 1 december 200528 februari 2006.
          </note>
          <note>
            Kammaren biföll denna ansökan.
          </note>
          <note>
            Talmannen anmälde att Inger Gustavsson (fp) skulle tjänstgöra
            som ersättare för Tobias Krantz.
          </note>
          <note>
            4 § Hänvisning av ärenden till utskott
          </note>
          <note>
            Föredrogs och hänvisades
          </note>
          <note>
            5 § Ny instans- och processordning i utlännings- och medborgarskapsärenden
            och uppehållstillstånd för tribunalvittnen
          </note>
          <note>
            Föredrogs
          </note>
          <note>
            Kammaren biföll utskottets förslag att ärendena fick avgöras
            efter endast en bordläggning.
          </note>
          <note type="speaker">
            Anf. 1 TOBIAS BILLSTRÖM (m):
          </note>
          <note>
            Herr talman! I dag ska riksdagen debattera förslaget om en ny
            instans- och processordning i utlännings- och medborgarskapsärenden.
            Jag vill börja med att yrka bifall till den moderata reservationen
            nr 1 i betänkandet samt säga att vi för att vinna tid avstår från
            att yrka bifall till övriga reservationer som vi undertecknat,
            även om vi står bakom samtliga.
          </note>
          <note>
            Herr talman! Den proposition som nu ligger på riksdagens bord
            är redan debatterad en gång tidigare, nämligen i den remissdebatt
            som hölls den 31 maj när regeringen inlämnade den till riksdagen.
            Jag tänker därför inte gräva ned mig på nytt i propositionens
            innehåll utan bara konstatera ett par viktiga detaljer, göra några
            klarlägganden och slutligen också komma med några kommentarer
            till hur debatten har utvecklats under perioden från maj och fram
            till nu.
          </note>
          <note>
            Först och främst är det viktigt att konstatera att genomförandet
            av den nya instans- och processordningen välkomnas av oss moderater.
            Vi har ända sedan 1999 varit starka kritiker av den ordning som
            rått, och vi har upprepade gånger påpekat att rättssäkerheten
            i processen är undermålig.
          </note>
          <note>
            Dessa brister rättas nu i stort sett till genom den nya ordningen.
            Vi kommer att få en praxis som blir transparent, möjlig att överblicka,
            och i förlängningen får vi också det som alla hoppas på, nämligen
            en större trovärdighet för den svenska asylprocessen i förhållande
            både till den asylsökande och till den svenska allmänheten.
          </note>
          <note>
            Med detta sagt är det dock inte så att det inte finns några kvarstående
            problem.
          </note>
          <note>
            Mycket beror givetvis på hur den nya ordningen fungerar efter
            att den sjösatts. Vi moderater är mycket medvetna om den problematik
            som ligger i att många fall nu står i kö för att avgöras. Dessa
            fall har rätt till en rättssäker prövning och att få de skäl som
            ligger till grund för respektive asylansökan granskade i en juridiskt
            oantastlig ordning. Detta fordrar dessutom både resurser och utbildning
            för att de som verkar i processen ska bli kompetenta. Detta är
            en grannlaga uppgift som visar på att processer måste göras noggranna
            för att ha trovärdighet.
          </note>
          <note>
            Från vissa partier i den här kammaren har det i motsats till
            detta framförts krav om att ge alla de som kommit till Sverige
            inom en viss tidsrymd permanent uppehållstillstånd, ett slags
            hopkok av amnesti och asyl, något som närmast kan kallas en amnesyl.
            Detta är inte en ordning som mitt parti kan ställa upp på. Tvärtom
            är det en helt felaktig slutsats som kommit till uttryck i den
            fempartireservation som förespråkar ett sådant förfarande.
          </note>
          <note>
            Det är i grunden naturligtvis absurt att dra en gräns och säga
            att de som lämnade in sin ansökan före datumet och klockslaget
            si och så är berättigade att få stanna, men att de som råkade
            komma dagen efter får skylla sig själva.
          </note>
          <note>
            Förslaget innebär i praktiken en inställning till asylbegreppet
            som är helt skev, och detta blir ännu mer tydligt när man noterar
            de förbehåll som de undertecknande partierna gör, exempelvis att
            den som lämnat in en ansökan men som redan lämnat Sverige inte
            ska komma i fråga för amnesylen. Att öppna gränserna bara för
            vissa som anlänt till Sverige före ett visst datum är, som jag
            nyss sade, inte acceptabelt, men att dessutom strunta i de asylsökande
            som inte längre finns här snuddar faktiskt vid det rättsvidriga.
          </note>
          <note>
            Vi moderater vill inte att de som följt myndigheters beslut och
            lämnat Sverige på uppmaning ska hamna i en sämre sits än de som
            struntat i lagar och förordningar och hållit sig gömda.
          </note>
          <note>
            Dessutom är det inte rimligt att frångå kravet på individuell
            prövning, det vill säga att varje enskilt fall ska prövas för
            sig och bedömas på sina egna grunder. Tvärtom är detta hörnstenen
            i en god asylpolitik. Men den vill man nu från reservanternas
            sida överge. Granskningen spelar enligt dem över huvud taget ingen
            roll, utan beslutet att låta folk få stanna ska i princip uteslutande
            baseras på tidpunkten när man kom hit.
          </note>
          <note>
            Följderna av detta blir ännu mer uppenbara när man granskar villkoren
            för att omfattas av denna tidsfrist. Den sätts godtyckligt av
            de fem reservantpartierna till sex månaders fängelse. Begår man
            brott som renderar ett högre straff ska man inte få lov att stanna.
            Med andra ord kan en man som trakasserat sin hustru eller dotter,
            som kränkt och hotat henne och som för detta dömts till tre månaders
            fängelse få lov att stanna därför att han befinner sig på rätt
            sida om den godtyckliga gränsen. Hon däremot kommer med buller
            och bång att kastas ut från Sverige, om hon registrerades som
            asylsökande utanför den av er angivna tidsramen. Är det detta
            som är er uppfattning om att vara lika inför lagen?
          </note>
          <note>
            Det är också orimligt att låta lagstiftningen ha en retroaktiv
            verkan. I debatten har det ibland anförts argument som går ut
            på att den svenska staten har ett ansvar grundat i tidigare bedömningar
            av asylärenden. Vi må tycka att den svenska asylprocessen har
            fel och brister, kritisera den och söka förändra den. Men jag
            tycker att Merit Wager, som jag själv haft nöjet att träffa, uttrycker
            saken bäst. Hon har i många år verkat som talesman, opinionsbildare
            och ombud för asylsökande i Sverige, och hon är helt motståndare
            till det här amnestiförslaget. Så här sade hon i går i TT: En
            amnesti befriar bara dåliga beslutsfattare från ansvaret att inte
            ha följt lagen. Det är bättre att angripa problemen vid roten
            och se till att alla inblandade gör ett rättssäkert och bra jobb.
            Så säger Merit Wager.
          </note>
          <note>
            Tydligare än så kan det inte sägas. Fjärran från det uppskruvade
            tonläge i debatten som vi kanske kommer att möta här i kammaren
            i dag kommer någon som har koll på läget och pekar med hela handen
            på vad som är det grundläggande problemet.
          </note>
          <note>
            Jämför detta med det ovärdiga schackrande kring de asylsökande
            som pågått under de senaste dagarna, veckorna och timmarna i samband
            med budgetförhandlingarna. I detta nu vet fortfarande ingen hur
            Vänsterpartiet och Miljöpartiet egentligen ställer sig i frågan.
            Från att ha varit något som av Kalle Larsson, Peter Eriksson och
            Maria Wetterstrand kallats för avgörande blev det sedan ett förslag
            som bara skulle beröra barnfamiljer, och nu är vi väl i den senaste
            dagsnoteringen nere på barnfamiljer och dem som inte kan avvisas
            till sina hemländer.
          </note>
          <note>
            Jag är glad att kunna stå här i talarstolen och säga att Moderaterna
            inte på något vis har deltagit i denna budgivning.
          </note>
          <note>
            Man kan i det sista sammanhanget förresten notera att tydligen
            har dessa två partier på sluttampen trots allt begärt av regeringen
            att de som inte kan avvisas ska få arbetstillstånd. Det är något
            som inte sker i dag och där vi borgerliga partier gemensamt har
            gjort en framställan i utskottsbehandlingen. Men då fick vi inget
            stöd från Miljöpartiet eller Vänstern. De lyfte inte ett finger
            i utskottet för att de som inte kan avvisas ska få möjlighet att
            göra rätt för sig och inte tvingas leva på bidrag. Det kan vara
            värt att minnas inför framtiden.
          </note>
          <note>
            Låt mig också till sist kommentera just framtiden efter dagens
            beslut. Det är viktigt att minnas att grundläggande frågor fortfarande
            återstår att besvara för regeringens företrädare här i dag, frågor
            som jag ställde i debatten den 31 maj och inte fick något svar
            på.
          </note>
          <note>
            För det första ställs det stora krav på integriteten hos de domstolar
            som ska döma. Det kommer att fordras såväl stora utbildningsinsatser
            vad gäller den befintliga personalen som rekrytering av nya jurister
            och nämndemän till de olika instanserna. Därför har jag två frågor
            till statsrådet Barbro Holmberg:
          </note>
          <note>
            Vi moderater vill också, precis som vid tidigare behandling av
            dessa frågor, markera att den föreslagna nyordningen inte är tillräcklig.
            I dagens globaliserade ekonomi är nämligen människors rörlighet
            naturlig och nödvändig. Utgångspunkten bör vara tron på enskilda
            människors kraft, vilja, förmåga och skyldighet att ta ansvar.
            I dag är det dock uppenbart att den förda politiken inte förmått
            att hantera många av de frågor som rör invandring, vare sig det
            gäller att tillvarata möjligheter eller att undanröja problem.
          </note>
          <note>
            För att klara tillväxt och välfärd och för att ge människor som
            saknar flyktingskäl en möjlighet att söka sig hit anser vi att
            Sverige bör öppnas för en ökad arbetskraftsinvandring. Ökade möjligheter
            till detta skulle sannolikt även minska den stora tillströmningen
            av asylsökande utan asyl- eller skyddsskäl till Sverige. Att man
            hamnar i rätt kö från början arbetskraftskön i stället för asylkön
            om man inte har asylskäl skulle sannolikt även leda till en snabbare
            integration på arbetsmarknaden och därmed till mindre problem
            med utanförskap och bidragsberoende bland invandrare. En ökad
            möjlighet att arbetskraftsinvandra skulle även minska möjligheterna
            att göra vinster genom människohandel.
          </note>
          <note>
            Det bör nämligen enligt Moderaternas synsätt vara möjligt att
            vistas i Sverige under begränsad tid, exempelvis med turistvisum,
            för att söka arbete, samtidigt som det under samma tid finns ett
            krav på självförsörjning och ett ansvar för det egna boendet.
            Kan man visa att man ingått ett anställningsavtal ska man också
            kunna beviljas såväl uppehållstillstånd som arbetstillstånd utan
            övrig diskussion.
          </note>
          <note>
            Mot bakgrund av denna bild finns det därför också anledning att
            fråga statsrådet Barbro Holmberg om hon och regeringen är beredda
            att verka för en sammanhållen lösning vad gäller asyl- och arbetskraftsinvandringsfrågan.
          </note>
          <note>
            Jag och mitt parti tror avslutningsvis, herr talman, att den
            nya instans- och processordningen är första steget på en lång
            vandring för den svenska migrationspolitiken. I dag påbörjar vi
            en resa som förhoppningsvis kommer att ha som slutpunkt en ordning
            som innebär det jag talade om nyss transparens, överblickbarhet
            och rättssäkerhet för den enskilde individen men också garantier
            för det svenska samhället vad gäller möjligheterna att klara av
            integrationspolitiken och i slutändan också den svenska välfärden.
          </note>
          <note type="speaker">
            Anf. 2 MAURICIO ROJAS (fp):
          </note>
          <note>
            Herr talman! Riksdagen kommer i dag att fatta två mycket viktiga
            beslut. Det första gäller den nya asylprocessen, som kommer att
            träda i kraft den 31 mars 2006. Vi gläder oss över att vi äntligen
            kan säga adjö till en undermålig ordning som både regering och
            riksdag underkände för många år sedan.
          </note>
          <note>
            Redan i januari 1997 beslutade regeringen att tillsätta en parlamentarisk
            kommitté för att reformera asylprocessen. Åtta år och åtta månader
            har gått sedan dess. Under alla dessa år har vi levt med och fattat
            beslut i asylärenden enligt lagar och bestämmelser som vi visste
            var undermåliga. Sällan har en sådan senfärdighet åskådats. Det
            måste vi ta hänsyn till när vi diskuterar det andra viktiga beslut
            som riksdagen kommer att fatta i dag, nämligen det så kallade
            nollställningsbeslutet genom vilket vi kan reparera en del av
            följderna av denna oacceptabelt långa process.
          </note>
          <note>
            I februari 1999 kom betänkandet från den parlamentariska kommitté
            som tillsattes 1997. Redan då föreslogs i princip samma domstolsbaserade
            ordning som vi nu kommer att bifalla. Med andra ord: Vi hade frågan,
            och vi hade också svaret, för mer än sex år sedan sex år för mycket,
            sex år under vilka tusentals asylsökande har utsatts för en hantering
            som vi visste inte bara behövde reformeras grundligt utan också
            hur den skulle reformeras för att leva upp till grundläggande
            krav på rättssäkerhet och humanitet.
          </note>
          <note>
            I november 2001 krävde en enig riksdag i ett tillkännagivande
            till regeringen att regeringen snarast skulle komma med en proposition
            som den vi i dag ska fatta beslut om och med i princip samma innehåll.
            Ja, riksdagen sade snarast. Så står det ordagrant i tillkännagivandet.
            När jag lärde mig svenska betydde snarast omgående, så fort som
            möjligt. Nu har jag lärt mig, herr talman, att snarast för regeringen
            kan betyda tre eller fyra år tre eller fyra år under vilka regeringen
            trotsade en enig riksdag och fortsatte att utsätta tusentals asylsökande
            för en asylprocess som alla riksdagspartier hade förkastat. Detta
            borde ha följder. Vi har grava missförhållanden att reparera,
            och jag hoppas att vi gör det i dag.
          </note>
          <note>
            Herr talman! Folkpartiet hade velat se en bättre text om den
            nya processordningen än den som vänstermajoriteten kommer att
            rösta igenom i dag. Vi hade exempelvis velat att man på ett definitivt
            sätt hade satt stopp för den typ av situationer som de apatiska
            flyktingbarnen representerar. Vi hade velat säga: Aldrig mer ska
            en sådan inhumanitet tillåtas i Sverige. Därför föreslår vi i
            reservation nr 8, tillsammans med Centerpartiet och Kristdemokraterna,
            att hänsyn till barnets bästa i asylprocessen som regel ska gå
            före samhällets intresse av att reglera invandringen. Men socialdemokratin
            vill inte. Det är föga förvånande med tanke på det rekord i inhumanitet
            som socialdemokratin har satt i frågan om de apatiska flyktingbarnen.
            Vi har upphört att förvånas.
          </note>
          <note>
            Vänsterpartiet och Miljöpartiet håller säkert med oss, men de
            mäktade inte med att pressa Socialdemokraterna till en mer human
            lösning. Det är beklagligt, men både miljöpartister och vänsterpartister
            har fortfarande en chans att ändra på detta genom att rösta för
            reservation nr 8, som jag passar på att yrka bifall till. Och
            det kan också Moderaterna göra. Så borde de göra, så att de reparerar
            den oerhört pinsamma hållning som de antog i våras i frågan om
            att ge de apatiska flyktingbarnen en ny chans.
          </note>
          <note>
            Herr talman! Vi hade också, som våra andra reservationer visar,
            velat se andra ändringar i den text som majoriteten i dag kommer
            att driva igenom. Det gäller till exempel att förstärka rätten
            till muntlig förhandling och att det offentliga biträde som den
            asylsökande får inte ska utses av Migrationsverket. Vi hade också
            gärna sett att riksdagens kontroll i säkerhetsärenden hade utökats,
            att polisingripanden i skolan mot gömda flyktingbarn inte fått
            förekomma och att offer för människohandel fått permanent uppehållstillstånd
            under förutsättning att dessa personer aktivt medverkar i arbetet
            med brottsbekämpning. Till sist hade Folkpartiet redan nu gärna
            sett en förändrad, mer generös och vettigare ordning vad gäller
            arbetskrafts- och anhöriginvandring.
          </note>
          <note>
            Herr talman! Låt mig nu gå över till det andra viktiga beslut
            som vi kommer att fatta i dag. Det gäller den så kallade flyktingamnestin
            eller nollställningsbeslutet. Jag vill börja med att slå fast
            att ett sådant beslut egentligen handlar om en reparation, ett
            medmänskligt sätt att sent omsider ta itu med den barlast av mänskligt
            lidande som den asylprocess som vi i dag säger adjö till har lämnat
            bakom sig. Folkpartiet vill på ett humant sätt sätta punkt för
            en situation som har dömt tusentals utsatta människor, många av
            dem barn, till ett ovärdigt liv, ett liv som parias i folkhemmet.
            Det vill också fyra andra riksdagspartier och en bred folkopinion
            som har kommit till uttryck i bland annat kyrkornas påskupprop.
          </note>
          <note>
            Herr talman! Här på läktaren sitter några av de människor som
            i åratal har väntat och väntat på att kunna börja leva ett nytt
            liv i Sverige. Bland dem sitter Mohammed Walid Shawali, statslös
            palestinier. Mohammed har bott i Sverige sedan juli 2000. I 1
            869 dagar har denne unge man väntat, och somliga i denna riksdag,
            kanske till och med en majoritet, vill att han ska fortsätta att
            vänta.
          </note>
          <note>
            Sedan den 7 februari 2003 har han levt med ett lagakraftvunnet
            avvisningsbeslut över sig, men det beslutet har inte kunnat och
            kommer inte att kunna verkställas. Mohammed gömmer sig inte, han
            har inte trotsat våra lagar, han har inte missat ett enda möte
            med myndighetsrepresentanterna. I 947 dagar har han stått till
            myndigheternas förfogande för att avvisas, men han har ännu inte
            avvisats. Inte ett enda försök har gjorts att verkställa avvisningen;
            så orealistisk är den. Inget land tar emot statslösa palestinier
            som kommer från Gulfstaterna. I mer än sju år har Sverige inte
            lyckats avvisa en enda statslös palestinier från Gulfstaterna.
            Ändå får han inte uppehållstillstånd. Det borde ministern passa
            på att förklara för Mohammed i dag: Varför inte, när lagen säger
            att han borde få det?
          </note>
          <note>
            Det vi gör med Mohammed är ovärdigt och grymt. Och hans fall
            är tyvärr inte unikt. Det finns tusentals statslösa palestinier,
            somalier, irakier, afghaner och andra som, precis som Mohammed,
            fått avvisningsbeslut och som väntar och väntar på en avvisning
            som troligen aldrig kommer att ske. Under tiden de väntar får
            de inte ens arbeta utan hänvisas till passivitet och bidragsberoende.
            Och detta sker i Sverige, i det land som ska försvara och gå i
            bräschen för mänskliga rättigheter. I dag kan vi sätta stopp för
            denna mardrömsliknande situation, för denna kollektiva misshandel,
            som borde plåga våra samveten lika mycket som det plågar dem som
            drabbas av den.
          </note>
          <note>
            Herr talman! Vid sidan av Mohammed sitter hans hustru, Inna Ivanova,
            medborgare i Ryssland, avvisningshotad. Och där sitter också,
            det har jag sett, Mohammeds och Innas två små barn, den tvåårige
            Solafa och den ettåriga Widad, båda födda i Sverige, båda statslösa,
            båda avvisningshotade, barn av en kärlek som växte fram i torftiga
            flyktingförläggningar och gav hopp och glädje åt två förtvivlade
            människor.
          </note>
          <note>
            Denna lilla familj kan vilken dag som helst splittras för gott.
            Polismyndigheten har faktiskt fått instruktioner av Migrationsverket
            om att verkställa avvisningen av Inna och barnen till Ryssland,
            trots att Mohammed, som statslös palestinier, inte kan och aldrig
            kommer att kunna följa med. Det är Rysslands problem, säger myndigheterna.
            Nej, det är det inte, påstår jag bestämt. Det är vårt problem,
            med vårt samvete, med våra principer och med det land vi lever
            i. I ett land där en familj kan splittras på detta vis kan vad
            som helst hända, ty i det landet har medmänsklighetskänslan förtunnats
            på ett farligt sätt.
          </note>
          <note>
            Jag och medborgarnas flyktingombudsman, Merit Wager, som Tobias
            nämnde, företräder denna familj inför Europadomstolen för de mänskliga
            rättigheterna. Dit har vi gått för att anklaga den svenska regeringen
            för brott mot artikel 3 i Europeiska konventionen om mänskliga
            rättigheter, som förbjuder inhuman behandling, samt brott mot
            artikel 8, som förbjuder denna typ av familjesplittring. Ja, vi
            tvingas i dag processa inför Europadomstolen mot en stat, vår
            egen stat, som systematiskt misshandlar människor. Detta kan vi
            och bör vi sätta punkt för i dag. Vi kan på det viset reparera
            åtminstone en del av den orätt som vi har gjort mot Mohammed,
            Inna och tusentals andra som lever som parias i vårt land. Vi
            kan på det sättet ge barn som Solafa och Widad ett land att växa
            i, det land som många av dem föddes i, det enda land som många
            av dem har varit i, det land som heter Sverige. Därför yrkar jag
            bifall till reservation nr 7 om nollställningsbeslutet.
          </note>
          <note>
            Herr talman! Jag vill avsluta mitt anförande med ett viktigt
            påpekande. Det vi avgör i dag är egentligen inte om de asylsökande
            och de gömda flyktingar som skulle omfattas av nollställningsbeslutet
            ska lämna Sverige eller inte. Det vi i själva verket kommer att
            avgöra är under vilka villkor dessa människor kommer att fortsätta
            leva bland oss.
          </note>
          <note>
            Tusentals asylsökande kan, precis som Mohammed, helt enkelt inte
            avvisas. Dessa människor kommer att fortsätta leva hos oss oavsett
            vad vi beslutar i dag. En avvisning av till exempel palestinier
            som inte har något land att avvisas till kommer att vara lika
            omöjlig i morgon som den är i dag. På samma sätt är det exempelvis
            med somalier, irakier, afghaner och andra vars länder präglas
            av våld och kaos.
          </note>
          <note>
            Sedan har vi tusentals människor som inte vill låta sig avvisas,
            som av olika anledningar föredrar att leva gömda hos oss framför
            att återvända till sina hemländer. Dessa människor lever under
            omständigheter som vi har svårt att föreställa oss. De är vårt
            samhälles absoluta parias och bildar en underklass av svartarbetande
            människor, som lätt hamnar i händerna på allehanda profitörer
            och kriminella. Dessa människor kommer inte heller att lämna Sverige,
            oavsett vad vi bestämmer i dag, om vi inte samtidigt bestämmer
            oss för omfattande polisinsatser i syfte att massdeportera dem.
          </note>
          <note>
            Socialdemokrater och moderater vet detta och har valt sida. De
            är beredda att förlänga ett kollektivt lidande för att, som de
            säger, inte ta så kallade kollektiva beslut. De är beredda att
            förlänga tusentals människors omänskliga livsvillkor i syfte att
            sända signaler till potentiella asylsökande om att inte söka sig
            hit.
          </note>
          <note>
            Vi liberaler varken kan eller vill välja denna sida. Vi ska inte
            misshandla människor i avskräckande syfte. Vi ska i stället ge
            dem en produktiv och värdig plats i vår gemenskap.
          </note>
          <note>
            Men vi ställer givetvis krav, mycket bestämda krav på att identiteten
            ska kunna fastställas och att kriminalitet inte ska kunna misstänkas.
            Det säger jag till Tobias som i en artikel i Svenska Dagbladet
            säger att vi är beredda att släppa in kriminella, till och med
            krigsförbrytare, och låta dem stanna. Det var ett mycket märkligt
            påstående.
          </note>
          <note>
            I nollställningsbeslutet lägger vi in ett avgörande individuellt
            moment. Detta vill jag betona med all kraft, så att ingen tror
            att vi vill fatta en typ av kollektivt beslut som utesluter en
            individuell prövning. Denna prövning är grundläggande. Vi vill
            inte på något sätt riskera att vår vilja att vara solidariska
            med utsatta människor ska missbrukas, som vi tyvärr sett att kriminella
            ligor redan har gjort. Om detta får det inte råda minsta tvivel.
          </note>
          <note>
            Herr talman! Folkpartiet tror på möjligheterna att genom en effektiv
            integrationspolitik göra dem som söker skydd hos oss till ett
            välkommet tillskott till vår gemensamma välfärd. Vi står för en
            klar arbetslinje i flykting- och integrationspolitiken, och den
            linjen är också grunden för den integrationspolitik som partierna
            i Allians för Sverige har kommit överens om. Så är tyvärr inte
            fallet i dag. Ett skrämmande utanförskap breder ut sig i vårt
            land, och kravallerna i Södertälje för några dagar sedan visar
            med all tydlighet de alarmerande konsekvenserna av regeringens
            misslyckade integrationspolitik.
          </note>
          <note>
            Socialdemokraterna fruktar varje ny asylsökande som får stanna
            i Sverige, och denna hållning kan man förstå, för socialdemokratin
            har inte något som helst svar på frågan hur fler jobb kan skapas
            och utanförskapet brytas. Det jag däremot har svårt att förstå
            är Moderaternas ställningstagande. Om de verkligen tror på vad
            de själva säger och vad Allians för Sverige lovar borde de inte
            frukta människor som behöver komma hit utan välkomna dem. Vi behöver
            dem, och de behöver oss.
          </note>
          <note>
            Vi har ett alternativ till Socialdemokraternas stagnerande och
            alltmer slutna Sverige. Därför borde Moderaterna tänka om och
            lämna Socialdemokraterna ensamma med misslyckandet och skammen.
            I dag kan Moderaterna förändra livsvillkoren för tusentals människor
            som lever på ett vidrigt sätt i vårt land och visa att det Sverige
            de älskar är ett öppet, generöst, växande och framtidsoptimistiskt
            Sverige. Det skulle dessutom bli ett avgörande bidrag till en
            alliansseger i september 2006. Ty jag är övertygad om att vi inte
            kommer att vinna regeringsmakten om vi inte på ett entydigt sätt
            visar att Allians för Sverige vilar på en solid grund av solidaritet
            och empati med människor i utsatta situationer.
          </note>
          <note type="speaker">
            Anf. 3 SVEN BRUS (kd):
          </note>
          <note>
            Herr talman! Migrationsminister Barbro Holmberg har vid något
            tillfälle sagt att den nya instans- och processordning som vi
            debatterar i kammaren i dag är den största reformen någonsin på
            asylpolitikens område. Det är väl upp till var och en att bedöma
            den graderingen, men det är definitivt en viktig reform. Vi är
            många som har väntat otåligt på att den ska genomföras.
          </note>
          <note>
            Nu är vi äntligen framme vid debatt och beslut, och vi har ett
            datum för genomförande. Ministern och hennes regering har ju,
            med förlov sagt, inte gjort sig någon stor brådska med att uppfylla
            det beslut som fattades i den här kammaren redan för ganska exakt
            fem år sedan. Somligt tar sin tid, särskilt när den verkligt heta
            viljan saknas.
          </note>
          <note>
            Den största reformen eller inte? En sak är säker: Detta kunde
            verkligen ha blivit en stor reform kanske den största på området
            och den 14 september 2005 kunde ha blivit en historisk dag. Jag
            hoppas fortfarande att den ska bli det. Den kan bli det om regeringspartiet
            och riksdagens näst största parti också ansluter sig till det
            som mer än 157 000 personer i vårt land, 28 kyrkor och samfund
            samt 60 andra organisationer har krävt och det som nu fem riksdagspartier
            föreslår, nämligen ett nollställningsbeslut eller, om man vill
            kalla det så, en flyktingamnesti enligt den motion som har väckts
            av Kristdemokraterna, Folkpartiet, Vänsterpartiet, Centerpartiet
            och Miljöpartiet.
          </note>
          <note>
            Herr talman! Mycket i dagens betänkande är vi överens om. I vissa
            delar av den nya instans- och processordningen har vi kristdemokrater
            och andra partier en del avvikande uppfattningar som vi uttrycker
            i ett antal reservationer. Jag ska återkomma till någon eller
            några av dem under min talartid. Men den stora skiljelinjen i
            debatten är ändå frågan om nollställning eller flyktingamnesti.
          </note>
          <note>
            Inledningsvis finns det kanske skäl att rätta till en besynnerlig
            vrångbild som givits i debatten. Det är inte så att vi här och
            nu, genom vårt beslut, ska bjuda in ett okänt antal människor
            till vårt land med löfte om urskillningslösa uppehållstillstånd.
            De människor vi talar om finns redan här. Många finns i den samhällets
            gråzon som det innebär att leva gömd. Det är barnfamiljer och
            andra vi talar om. I dag handlar det inte om att några ska komma
            hit. Det handlar om vilket liv vi ska erbjuda alla dessa människor
            som redan finns här. Det här konstaterandet, som är oerhört viktigt
            att ta med sig, som är så självklart men ändå måste sägas, är
            också svaret på de farhågor som har rests här om en kostnadsexplosion
            som följd av ett amnestibeslut i dag. Många av de människor vi
            talar om kostar redan. De allra flesta belastar redan kostnaderna
            i vårt samhälle. Andra alltför många återfinns i en svart arbetsmarknad
            som skulle kunna göras vit. De här människorna skulle kunna bli
            samhällsnyttiga medborgare och skattebetalare i Sverige med hjälp
            av ett klubbslag i dag.
          </note>
          <note>
            Herr talman! Fem partier vill alltså att det beslut vi ska fatta
            om några timmar ska få bli det viktigaste någonsin på asylpolitikens
            område. Vi vill att den 14 september 2005 ska bli en historisk
            dag. Så kan det bli om dagens beslut får vara skiljelinjen mellan
            det som ingen av oss kan vara tillfreds med och det som egentligen
            alla eftersträvar. Jag tror, och är ganska säker på, att alla
            i denna kammare, från alla sju partier, är djupt bekymrade och
            frustrerade över en i långa stycken misslyckad asylpolitik. Några
            av oss föreslår ett radikalt grepp för att nollställa och börja
            om. Mot det finns, som det ser ut just nu i alla fall, en majoritet
            av kammarens ledamöter. Det finns skäl att bemöta ett antal av
            de sakliga invändningar som har rests mot nollställningsbeslutet,
            men ytterst handlar det ändå om vilken grundinställning vi har
            till hela frågan.
          </note>
          <note>
            Den viktigaste och mest uppmärksammade av reservationerna är
            reservation 7. Jag gör mig här och nu inga illusioner om att ändra
            majoritetsläget även om jag hoppas det. Men även om fempartimotionens
            intentioner inte vinner kammarens bifall i dag vill jag inte se
            det här som ett avslutat kapitel. Jag tror nämligen inte att de
            som säger nej i dag gör det av ond vilja utan snarast av rädsla.
            När man ser vilka invändningar som reses mot flyktingamnestin
            präglas de främst av ett slags ängslighet. Tänk om det här händer,
            och tänk om det här händer. Tänk om det blir så, och tänk om det
            blir så. Det är lätt att peka på riskerna och farhågorna och blunda
            för möjligheterna.
          </note>
          <note>
            En farhåga man möter är följande: Tänk om någon för mycket skulle
            få stanna i Sverige på grund av tidsförordningen. Det är samma
            märkliga riskvärdering vi mötte i debatten om de apatiska flyktingbarnen.
            En amnesti för de barnen och deras familjer skulle, enligt regeringens
            ängslighet och bedömning, kunna leda till att något barn för mycket
            skulle få stanna i Sverige. Som om det skulle vara så hotfullt!
            Problemet, och den hemska verkligheten, är att barn efter barn
            med uppgivenhetssyndrom fortsatt avvisas från Sverige. Detta sker
            trots det så kallade vägledande beslut som regeringen fattade
            den 7 juli. Nu krävs mer av regeringen än vägledande beslut som
            är till intet förpliktande i de konkreta fallen.
          </note>
          <note>
            Mer än 400 barn lever tillsammans med sina familjer i skräck
            och förtvivlan inför en oviss framtid. Fem av riksdagens partier
            föreslog under våren att barn med den fastställda diagnosen depressiv
            devitalisering skulle ges uppehållstillstånd i Sverige. Riksdagens
            majoritet sade nej den gången. Även den gången var det socialdemokrater
            och moderater i något slags märklig axel i denna kammare som stod
            emot vårt förslag. För övrigt var ett av vårriksdagens mest besynnerliga
            utspel när Moderaterna ville väcka misstroendeförklaring mot just
            det statsråd man åter och åter gett sitt massiva stöd i fråga
            efter fråga. Jag beklagar och är besviken över att partierna inom
            Allians för Sverige inte kan uppvisa en enad front i denna djupt
            medmänskliga fråga. Sedan tycker jag att det är opassande att
            raljera på det sätt som Tobias Billström har gjort om amnesyl
            och annat. Detta är en djupt allvarlig mänsklig fråga. Låt oss
            hålla den på den nivån.
          </note>
          <note>
            Herr talman! De invändningar som riktas mot amnestiförslaget
            ska självfallet tas på allvar och bemötas på ett sakligt sätt.
            Knappast någon fråga som vi behandlar och beslutar om i denna
            kammare är enkel och okomplicerad. Den här är det definitivt inte.
            Men frågan är om syftet med den föreslagna amnestin ska få överordnas
            de problem som naturligtvis är förknippade med en reform som denna.
            Med den inställningen kan problemen få sin lösning utifrån syftet.
            Jag hoppas att problemen inte ska tillåtas hindra att syftet med
            förslaget uppnås.
          </note>
          <note>
            En återkommande invändning mot amnestiförslaget är att det skulle
            vara orättvist. Det skulle också, enligt vissa, kunna innebära
            längre handläggningstider då det tillför ytterligare en faktor
            att pröva ärendet mot. Dessa invändningar handlar om tidsförordningens
            ramar. Alla tidsgränser har, helt naturligt, ett före och ett
            efter. Det går naturligtvis inte att utforma ett sådant förslag
            utan att ha någon form av tidsförordning. Men som den är utformad
            i vårt fempartiförslag kommer ingen att ställas utanför möjligheten
            att få sina skäl prövade sina skyddsskäl i de fall man inte omfattas
            av tidsförordningen.
          </note>
          <note>
            Vad gäller rättvisan är svaret enkelt. Vårt förslag syftar ju
            till att skapa rättvisa. Hela reformen med en ny instans- och
            processordning är ju en rättvisereform. Någon förlängd handläggningstid
            som det påstås uppstår inte då man först kan göra en prövning
            utifrån tidsförordningen. Den som sedan eventuellt begär det har
            också rätt att prövas mot lagens skyddsgrunder. För den stora
            gruppen gömda flyktingar kommer det att handla om en prövning
            mot tidsförordningen. Amnestin innebär inte att behandla alla
            i en identitetslös klump. Påståendet måste komma från den som
            inte har tagit del av det sakliga innehållet i vårt förslag eller
            som inte vill acceptera syftet med det vi föreslår.
          </note>
          <note>
            De farhågor som målas upp om att Sverige skulle översvämmas av
            en hord av nya asylsökande till följd av amnestibeslutet faller
            också på sin egen orimlighet. Tidsförordningens ramar eliminerar
            ju den möjligheten i närtid. Sannolikheten att det sedan skulle
            uppstå signaleffekter och förväntningar på eventuellt kommande
            upprepningar av ett amnestibeslut motsägs egentligen av erfarenheter
            av tidigare tidsförordningar. De är faktiskt beslutade just av
            den socialdemokratiska regering som i dag säger ett hårdnackat
            nej till det som vid tidigare tillfällen har varit högsta visdom.
          </note>
          <note>
            Herr talman! Förslaget om amnesti läggs fram av omsorg om den
            nya instans- och processordningen. Det är en bra reform, och den
            måste få en rimlig chans att lyckas, att inte tvingas starta med
            en tyngande barlast av gamla ärenden. Detta är i sig ett högst
            rimligt motiv för en nollställning. Men det viktigaste är naturligtvis
            inte instans- och processordningen utan människorna i processen
            för deras skull, för alla dessa som förlorat tron på rättvisa,
            medmänsklighet och en framtid i trygghet för sig själva och sina
            närmaste, för deras skull som lever i utanförskapets trauma i
            hela dess vidd. Hur många av oss kan föreställa sig ett sådant
            liv? Att leva gömd innebär den yttersta formen av utsatthet, utanför
            alla de samhällets funktioner och tryggheter som vi andra tar
            så för givna. För att utsätta sig själv och sina barn för detta
            trauma måste man känna en alldeles påtaglig fruktan för alternativet,
            en fruktan som är så välgrundad som någon fruktan bara kan vara.
          </note>
          <note>
            För den nya instans- och processordningens skull behövs alltså
            ett beslut om nollställning. Det är sant och viktigt. Men framför
            allt är ett sådant beslut till för människornas skull. För tusentals
            människor i vårt land just i dag är det skillnaden mellan ångest,
            fruktan och utanförskap å ena sidan och delaktighet och människovärde
            å andra sidan. Det är detta, herr talman, som dagens beslut handlar
            om.
          </note>
          <note>
            I denna fråga går en tydlig skiljelinje i dag. På många andra
            punkter är vi eniga. Vi har ju haft tid att processa frågan om
            en ny instans- och processordning under mycket lång tid, bland
            annat i den så kallade Utlänningslagskommittén. Vi kristdemokrater,
            tillsammans med andra partier, har några sakliga invändningar.
            En viktig sådan gäller utseendet av offentliga biträden i de nya
            migrationsdomstolarna. Vi anser det klart olämpligt att Migrationsverket
            utser motpartens biträde. Risken för en lojalitetskonflikt är
            alldeles uppenbar.
          </note>
          <note>
            Detta bör regeringen naturligtvis ändra på, och man kan ana en
            förståelse för vår reservation redan i utskottets majoritetsskrivning,
            där det talas om att en utvärdering ska göras snarast och delredovisas.
            Dock tycker jag att det hade varit naturligt och en fördel att
            göra rätt från början. På den punkten har vi också en reservation.
          </note>
          <note>
            Herr talman! Jag har sagt det tidigare i dag: Många människor
            far illa i den bristfälliga svenska asylprocessen. Det är allvarligt
            när vuxnas rättigheter och behov inte tillgodoses. Men vi berörs
            alla så mycket starkare när barn drabbas. Därför är det bra och
            angeläget att den reviderade utlänningslag vi ska besluta om har
            ett tydligt barnperspektiv. Jag vill bara hoppas att detta också
            kommer till uttryck i konkret tillämpning och i den praxis som
            kommer att utvecklas.
          </note>
          <note>
            I en reservation har vi kristdemokrater tillsammans med Folkpartiet
            och Centerpartiet velat sänka ribban ytterligare när det gäller
            barnens skyddsskäl. Detta verkar vi inte få gehör för, men vi
            fortsätter att arbeta för att stärka barnens ställning i asylprocessen.
          </note>
          <note>
            Herr talman! Det är där jag vill sluta, med barnen. Vi talar
            ofta om barns bästa i denna kammare, att ha ett barnperspektiv
            i varje fråga och inför varje beslut. Finns det någon fråga där
            det synsättet är viktigare än i denna? Jag tror knappast att det
            gör det. Därför har vi kristdemokrater tagit den ställning vi
            har i frågan om flyktingamnesti, nämligen för barnens skull.
          </note>
          <note>
            Herr talman! Avslutningsvis yrkar jag bifall till reservationerna
            3, 7 och 8.
          </note>
          <note type="speaker">
            Anf. 4 ULLA HOFFMANN (v):
          </note>
          <note>
            Herr talman! I våras överlämnade Sveriges Kristna råd tillsammans
            med företrädare för andra religioner ett vädjande till den socialdemokratiska
            regeringen om en allmän flyktingamnesti. Vädjandet var undertecknat
            av över 157 000 människor i vårt land. Präster, diakoner och andra
            som arbetar i kyrkan är bland dem som oftast möter de människor
            som lever gömda eller i ångest för att skickas tillbaka till sina
            hemländer de flytt från. Ofta erbjuder kyrkorna en fristad för
            människor på flykt.
          </note>
          <note>
            När påskuppropet lämnat över sina namnunderskrifter till regeringen,
            som då representerades av statsrådet Holmberg, togs kampen för
            en flyktingamnesti upp av några engagerade människor som även
            de i sitt dagliga arbete möter dessa utsatta människor men kanske
            framför allt för att de tycker att den svenska flyktingpolitiken
            är orättfärdig. Rörelsen växte och blev större och tog namnet
            flyktingamnesti.nu. I lördags demonstrerade mellan 15 000 och
            20 000 människor runtom i Sverige för flyktingamnesti, för ett
            nollställningsbeslut. Själv var jag i Göteborg och demonstrerade
            tillsammans med 5 0006 000 människor.
          </note>
          <note>
            Gemensamt för dessa människor är att de har en tro på demokratin
            och en tro på att politiken är demokratins redskap. De tror att
            om tillräckligt många tycker samma sak måste politikerna i riksdagen
            lyssna och ändra besluten så att de blir som de många människorna
            tycker. De tror på politiken som det möjligas konst och som en
            väg att förändra Sverige till ett land där internationell solidaritet
            råder och rättssäkerhet för dem som söker en fristad här. Deras
            krav är amnesti för de gömda och för alla dem som befinner sig
            i asylprocessen och att amnesti ska utfärdas innan den nya asylprocessen
            träder i kraft den 31 mars 2006. Deras kampanj heter Flyktingamnesti
            2005 för upprättelse och uppehållstillstånd upprättelse därför
            att människor på flykt inte fått den fristad i Sverige som de
            kanske är berättigade till.
          </note>
          <note>
            Herr talman! I dag är det i varje fall för mig en historisk dag.
            Vi ska besluta att lägga ned Utlänningsnämnden och föra över utlänningsärendena
            till länsrätterna. Det är något som vi i Vänsterpartiet har kämpat
            för i många år. Jag kan säga till Tobias Billström att jag undertecknade
            min första debattartikel i detta ämne 1996. Vi är därför mycket
            nöjda med att en enig riksdag i dag ska fatta ett sådant beslut.
            Vi är helt övertygade om att asylprocessen därmed kommer att bli
            mer rättssäker. Den kommer också att innebära att Migrationsverkets
            grundutredningar måste bli mycket bättre eftersom man, vid ett
            överklagande, ska möta den asylsökande och hans eller hennes ombud
            i domstol. Då kommer det inte längre att duga med att i avslagsansökan
            skriva vad Migrationsverket erfar eller vad Utlänningsnämnden
            erfar utan att man anger vad man baserar sin bedömning på. I länsrätten
            kommer Migrationsverket att tvingas presentera bevis för sin bedömning
            och muntligheten att öka, och förvaltningsprocesslagens bestämmelser
            om muntlighet kommer att gälla. Den asylsökande får en möjlighet
            att själv berätta sin historia och sina skäl i stället för att
            allting sker via papperskommunikation.
          </note>
          <note>
            Vi är inte så naiva att vi tror att allting löser sig med en
            ny lagstiftning och en ny instans- och processordning. Men vi
            måste börja någonstans för att få rätsida på den asylprocess som
            hittills har lett till att Sverige prickats elva gånger för brott
            mot tortyrkonventionen och att endast 1,2 % har fått stanna med
            stöd av Genèvekonventionen år 2004.
          </note>
          <note>
            För att inte länsrätterna ska hamna i samma situation som Utlänningsnämnden
            gjorde när den startade, det vill säga att nämnden fick ta över
            många beslut som ännu inte var utredda, är det viktigt att länsrätterna
            börjar med så få ärenden som möjligt.
          </note>
          <note>
            Herr talman! I asylprocessen befinner sig i dag tusentals kvinnor,
            män och barn. De har flytt från krig och tortyr, har flytt från
            förföljelse från myndigheter, militär och polis. Många av dem
            har befunnit sig här i många år utan att få slutgiltigt besked.
            Under tiden svävar de i ovisshet och kan inte planera sin framtid.
            De vet inte om de får stanna eller ska skickas tillbaka till det
            helvete de flytt från.
          </note>
          <note>
            Det finns kvinnor, män och barn som fått avslagsbeslut och ska
            återvända till sina hemländer. Bland dem som har fått avslagsbeslut
            finns kvinnor, män och barn som inte kan åka tillbaka därför att
            situationen i deras hemländer är som den är. Det kan handla om
            statslösa palestinier, och det kan handla om irakier och somalier.
            Dessa människor går bara och väntar i systemet. När de får sitt
            avslagsbeslut tas dessutom rätten till arbete ifrån dem. De av
            ledamöterna som i går morse såg teatern Hör vår historia! fick
            möta en kvinna från Somalia som har levt i denna ovisshet sedan
            1989. I 15 år har hon och hennes barn levt här med avvisningsbeslut
            i ovisshet om vad som kommer att hända med dem. Varför har inte
            hon efter 15 år fått ett permanent uppehållstillstånd?
          </note>
          <note>
            Utanför asylprocessen finns de som vi kallar gömda flyktingar.
            Det är människor som fått avslag på sina asylansökningar men som
            inte vågar åka tillbaka till hemlandet därför att de vet vad som
            väntar dem. De har valt att leva ett liv som gömda, med allt vad
            det innebär i form av ständiga flyttar och rädsla för att polisen
            ska komma, framför att återvända. Så här säger en kvinna i teatern
            Hör vår historia! om varför hon lever gömd: Här i Sverige har
            de inte trott på oss, de har sagt att vi överdriver, att vi visst
            kan återvända, men vi känner platsen där vi flydde från med fler
            sinnen än de.
          </note>
          <note>
            Herr talman! Fem partier i riksdagen har med anledning av den
            proposition som vi debatterar i dag motionerat om flyktingamnesti
            för dessa människor.
          </note>
          <note>
            Argumenten från Socialdemokraterna och Moderaterna för att inte
            ställa sig bakom en amnesti eller ett nollställningsbeslut har
            utkristalliserats till två. Det ena är att det är orättvist. De
            som kommer efter ett visst datum kommer inte att omfattas. För
            mig ligger den stora orättvisan i att det finns så många flyktingar
            i Sverige i dag som inte kommer att omfattas av den nya asylprocessen
            och den nya lagen och som har prövats i det gamla systemet enligt
            den gamla lagen. Det är människor som har fått summariska avslag
            av Migrationsverket och Utlänningsnämnden. Homosexuella från Iran
            har fått uppmaningen att åka tillbaka och inte visa sin kärlek
            öppet, trots att vi vet att homosexuella avrättas i Iran. Kvinnor
            som riskerar att stenas till döds för att de har tittat på en
            man skickas tillbaka därför att Migrationsverket tror att den
            iranska regimen är demokratisk. När det gäller kvinnan som utsatts
            för en gruppvåldtäkt av polisen anser Utlänningsnämnden att hon
            ska åka tillbaka och polisanmäla de poliser som våldtagit henne.
            Armenier som är medborgare i Azerbajdzjan skickas till Armenien,
            där de aldrig har satt sin fot, därför att Migrationsverket inte
            förstår vad folkmordet på armenier 1915 innebar. Kurder som trakasseras,
            förföljs och torteras skickas tillbaka därför att Migrationsverket
            menar att de kan bo någon annanstans.
          </note>
          <note>
            Företrädare för regeringen och Moderaterna har tydligen inte
            förstått eller har inte velat förstå vad förslaget till amnesti
            eller nollställningsbeslut innebär. Trots att det förslag till
            amnesti som de fem partierna motionerat om innebär en individuell
            prövning av var och en som kommer att omfattas av den hävdar man
            att det vi föreslår är kollektiva beslut och att vi lämnar den
            individuella prövningen. Detta är inte sant. Förslaget omfattar
            de asylsökande som är eller har varit inne i asylprocessen och
            endast dem. Den som har begått brott mot mänskligheten omfattas
            inte. Den som i Sverige har dömts för brott som ger mer än sex
            månaders fängelse omfattas inte. Den som inte kan styrka sin identitet
            omfattas inte utan ska få ett år på sig att styrka den. Och för
            att utröna om den asylsökande ska omfattas av amnestin måste förstås
            en individuell prövning göras i vartenda av dessa ärenden. Att
            i dag på morgonen då få höra statsministern uttala att vi lämnar
            den individuella prövningen känns faktiskt befängt. I en moderat
            replik i Svenska Dagbladet i dag kan man läsa att vårt förslag
            innebär att kriminella och krigsförbrytare automatiskt ska få
            stanna. Det är direkt felaktigt och faktiskt djupt kränkande.
            Båda dessa påståenden är ett led i den smutskastning som s och
            m bedrivit för att dölja sina egna tillkortakommanden i flyktingpolitiken.
          </note>
          <note>
            Herr talman! I går presenterades resultatet av budgetförhandlingarna.
            Vänsterpartiet drev tillsammans med Miljöpartiet frågan om amnesti
            så som den är utformad i motionen. Vi visste att det skulle bli
            mycket svårt att få igenom amnestikravet. Trots det valde vi att
            ta genvägen över budgetförhandlingarna. Det är bara att erkänna
            att vi misslyckades. Den genvägen var stängd. Trots det har vi
            uppnått en del framgångar på en rad områden inom flyktingpolitiken.
            Till exempel kommer de barn och de barnfamiljer som har fått avvisningsbeslut
            men som av olika skäl inte kunnat verkställas, vilket är befängt
            för det är ju beslut som verkställs och inte människor, att få
            en ny prövning av verkställighetshinder i det nya systemet som
            ska gälla från och med den 31 mars nästa år. Under den processen
            ska inte tidigare beslut kunna verkställas.
          </note>
          <note>
            Beslutet om en ny prövning gäller också dem som inte kan avvisas
            med tvång, till exempel statslösa palestinier, som Mohammed som
            Mauricio pratade om, irakier, somalier och afghaner. Dessa människor
            ska också ges rätten att arbeta. Vad gäller de så kallade apatiska
            barnen ska regeringen och samarbetspartierna se till att intentionen
            det vill säga intentionen att dessa allvarligt sjuka barn inte
            ska avvisas som framgick i det praxisbeslut som regeringen tog
            ska säkerställas. Dessutom avsätts 50 miljoner kronor till gömda
            barns skolgång. Landstingen får mer pengar för kris- och traumabehandling
            av asylsökande. Kommunernas socialtjänst får 50 miljoner kronor
            för att bättre kunna hjälpa asylsökande barn, och pengar satsas
            på att förbättra mottagandet av ensamkommande barn.
          </note>
          <note>
            Herr talman! Jag yrkar bifall till reservation 7 under punkt
            6 och reservation 14 under punkt 13. Och jag passar också på att
            yrka bifall till, när det gäller SfU18, reservation 1 under punkt
            1 och reservation 2 under punkt 2.
          </note>
          <note>
            Jag vill också lyfta fram våra två särskilda yttranden. Att vi
            har förhandlat fram en ny utlänningslag med Socialdemokraterna
            och Miljöpartiet innebär att vi ställer oss bakom de delar som
            har förhandlats och förbättrats. Kvar i lagen kommer att finnas
            flera delar som vi reserverade oss mot 1997. De reservationerna
            kvarstår förstås. Man kan undra varför vi inte ställer oss bakom
            en reservation om offer för människohandel. Det beror helt enkelt
            på att vi vill gå längre. Vi menar att de det är flest kvinnor
            som utsätts för människohandel ska kunna få stanna med stöd av
            Genèvekonventionen.
          </note>
          <note>
            Herr talman! När vi kämpade för de apatiska barnen stöddes vi
            av många kända personer, bland annat Mats Svegfors, landshövding
            i Västmanland. På en fråga i tv om varför det kunde bli så att
            de apatiska barnen inte fick stanna svarade han: Kanske politikerna
            tror att vi vill ha det så här. Vi måste visa dem hur vi vill
            ha det.
          </note>
          <note>
            Nu har ca 175 000 människor i Sverige genom namnunderskrifter
            och demonstrationer visat vad de vill. Det är dags att sluta räkna
            de främlingsfientligas röster och i stället räkna rösterna från
            alla dem som vill ha en solidarisk flyktingpolitik.
          </note>
          <note>
            I detta anförande instämde Ingrid Burman, Rossana Dinamarca,
            Mats Einarsson, Marie Engström, Siv Holma, Berit Jóhannesson,
            Kalle Larsson, Elina Linna, Rolf Olsson, Sven-Erik Sjöstrand,
            Karin Thorborg och Alice Åström (alla v).
          </note>
          <note type="speaker">
            Anf. 5 TOBIAS BILLSTRÖM (m) replik:
          </note>
          <note>
            Herr talman! Ulla Hoffmann tog upp en fråga angående vad som
            hade skrivits och inte skrivits i repliken i Svenska Dagbladet
            i dag.
          </note>
          <note>
            Det är helt klart så, Ulla Hoffmann, att när man tittar på vad
            som kommer till uttryck i reservation nr 7 så ser man inga förbehåll
            på den här punkten, som vi har angett. Anger man en tidsfrist
            och säger att det är den som ska gälla, att den ska vara markören,
            öppnar man faktiskt för att människor som vi definitivt inte vill
            ha i Sverige människor som har begått brott, människor som försörjer
            sig på att begå brott medan de är i Sverige får lov att stanna.
            Det tycker vi är fullständigt felaktigt.
          </note>
          <note>
            Det är också ganska märkligt att rättvisa för er då skulle vara
            att dra en linje i sanden och säga: Står du på den ena sidan av
            den här linjen får du lov att stanna, men har du kommit hit några
            minuter efter klockan 12 dagen därpå får du inte lov att stanna.
            Det är inte rättvisa för oss. Det är inte ett sätt att upprätthålla
            den tyngd som vi vill att asylskälen och prövningen av asylskälen
            ska ha.
          </note>
          <note>
            Man kan också reflektera över uttrycket att vi måste ge länsrätterna
            ett rent bord att börja med. Tänk om vi skulle resonera likadant
            när det gäller landets hovrätter som i dag dignar ned under ärenden
            från tingsrätterna och som har problem med att reda ut misshandelsfall,
            problem med att reda ut när det gäller rånoffer och så vidare!
            Ska vi ha samma resonemang då också? Vi stryker alla ärenden som
            ligger på tingsrätternas bord, så får hovrätterna mindre att göra.
            Ulla Hoffmann skulle aldrig ställa sig i talarstolen och föra
            ett sådant resonemang, men på den här punkten går det bra. Det
            tycker jag är väldigt märkligt.
          </note>
          <note>
            Avslutningsvis gäller det frågan om människohandelsoffren, där
            ni säger att ni vill gå längre. Ja, men uppenbarligen var det
            inte tillräckligt att ta det steg som vi ger uttryck för i vår
            reservation tillsammans med de andra borgerliga partierna. Varför
            det är så skulle jag gärna vilja veta.
          </note>
          <note type="speaker">
            Anf. 6 ULLA HOFFMANN (v) replik:
          </note>
          <note>
            Herr talman! Låt mig börja med den sista frågan. Den är ganska
            enkel. Tobias Billström vet helt säkert att regeringen kommer
            med en proposition i just den frågan där man diskuterar hur det
            ska se ut med kvinnors asylskäl, också med offer för människohandel.
            Vi menar att kvinnor som har utsatts för människohandel faller
            under Genèvekonventionen. Av den anledningen har vi inte stött
            den reservationen. Vi är helt övertygade om att det är precis
            det som Tobias pratar om som propositionen kommer att innehålla.
          </note>
          <note>
            Om vi sedan går över till det andra begriper jag inte Tobias
            resonemang, eller det är kanske så att jag inte begriper Moderaternas
            resonemang partilinjen, ska jag lägga till. Det finns någonting
            som heter hellre fria än fälla. Jag funderade över det i morse
            när jag läste repliken i Svenska Dagbladet. Ska jag gå på the
            benefit of the doubt ? Kanske var det så att när jag pratade med
            Tobias Billström i går om vad vårt amnestiförslag innehöll så
            hade han skickat in den här repliken, innan han lyssnade på vad
            vi sade.
          </note>
          <note>
            Ni gör ingenting, skulle jag vilja säga. Ni säger att om man
            drar tidsgränsen så är det de som kommer efter. Men kom med ett
            annat förslag, Tobias Billström! Kom med ett annat bättre förslag
            som ger de människor som har blivit prövade i den gamla asylprocessen
            en möjlighet! Du underkänner den och säger att den inte har varit
            tillräckligt rättssäker, och det kommer du att göra med det här
            beslutet sedan.
          </note>
          <note type="speaker">
            Anf. 7 TOBIAS BILLSTRÖM (m) replik:
          </note>
          <note>
            Herr talman! Det är fullständigt orimligt att göra som Ulla Hoffmann
            föreslår. Det är fullständigt orimligt att sätta upp lagar och
            regler via beslut i den här kammaren som innebär att den som har
            följt myndigheters beslut, den som har valt att lämna landet,
            inte skulle omfattas av det förslag som ni presenterar. Det resonemanget
            tycker jag är ännu mer absurt. Ni säger att den som valt att resa
            ifrån Sverige efter att ha lämnat in sin asylansökan inte ska
            omfattas av det här. Är det rättvisa? Ni säger att den som har
            begått brott som kan ge upp till sex månaders fängelse där drar
            ni gränsen, där går uppenbarligen smärtlinjen för Ulla Hoffmann
            inte ska omfattas av det här. Men den som har begått brott som
            är värda mindre än sex månader ska uppenbarligen omfattas av amnestin.
          </note>
          <note>
            Jag förstår inte hur man resonerar när man presenterar den här
            typen av förslag. Det strider fullkomligt mot vår syn på hur asylskälen
            ska vara konstruerade, såsom de ter sig i internationell lagstiftning
            och i de internationella överenskommelser som Sverige har undertecknat.
            Vi tror väldigt starkt på en tydlig och klar asylrätt. Vi tror
            på att upprätthålla de här principerna. Det är därför vi inte
            ställer oss bakom den här fempartireservationen.
          </note>
          <note>
            Det innebär inte, vilket Ulla Hoffmann är väl medveten om, att
            vi inte har kritiserat processordningen för de här frågorna under
            mycket lång tid. Du nämnde artikeln 1996 som du undertecknade.
            Du skrev den bland annat tillsammans med dåvarande ordföranden
            för Moderata ungdomsförbundet, Thomas Idegard. Så vi har varit
            ute i den här frågan ganska länge, skulle jag vilja påstå. Däremot
            är det intressant att notera att när 121-punktsöverenskommelsen
            skrevs, den som är förutsättningen för att Göran Persson är statsminister
            och Barbro Holmberg migrationsminister, fanns det minsann inget
            krav på en ny instans- och processordning. Det fanns över huvud
            taget inget krav på några förändringar när det gäller asylprocessen.
            Då kan man fråga sig vad som har hänt under perioden sedan 121-punktsöverenskommelsen
            undertecknades. Det är ju vi moderater som har drivit på för att
            få fram den nya instans- och processordningen. Det är vi som har
            sett till att regeringen har kommit hit till kammaren för att
            vi inte har trott på den gällande ordningen.
          </note>
          <note type="speaker">
            Anf. 8 ULLA HOFFMANN (v) replik:
          </note>
          <note>
            Herr talman! Det är alltid lika intressant att debattera med
            Tobias Billström. Det verkar som om det enda argument som Tobias
            Billström har är att flyktingfrågan inte finns med i 121-punktsprogrammet.
            Försök att förstå de svar som jag har gett tidigare i den här
            debatten! Vi samarbetar inte i de här frågorna. Därför finns de
            inte i 121-punktsprogrammet. Regeringen har i stället valt att
            samarbeta med Moderaterna, med Tobias Billström, i de här frågorna.
            Där finns en helt annan majoritet.
          </note>
          <note>
            Tobias Billström säger att det är orimligt att sätta upp sådana
            här regler och lagar. Och han säger Ulla Hoffmann. Då vill jag
            bara påminna om att det saknas 27 ledamöters röster för att vi
            ska få en majoritet i den här kammaren. Det är inte bara jag.
            Det är inte bara Vänsterpartiet. Vi är fem partier. Tre av dem
            tillhör den så kallade alliansen. Jag håller med Mauricio Rojas.
            Hur ska detta fungera om ni inte kan komma överens i den här frågan?
          </note>
          <note>
            Jag förstår inte argumenten att om man sätter en tidsgräns så
            kommer några senare. Då är det tydligen bättre att säga att ingen
            får stanna eftersom vi har satt en tidsgräns. Det är bättre att
            säga, då vi har det med sex månader och kriminalitet och så vidare,
            att man inte ska få stanna. Då är det bättre att säga att det
            inte blir någonting. Vi försöker ändå göra någonting.
          </note>
          <note>
            Tobias, erkänn i vilket fall som helst att i den första delen
            av vårt förslag till flyktingamnesti säger vi just det här med
            brott mot mänskliga rättigheter! Det är just krigsförbrytare.
          </note>
          <note type="speaker">
            Anf. 9 BIRGITTA CARLSSON (c):
          </note>
          <note>
            Herr talman! Det är med mycket blandade känslor som jag deltar
            i debatten här i dag. I går hade vi högtidligt öppnande här i
            riksdagen. I förra veckan var halva socialförsäkringsutskottet
            på resa i Kroatien och Bosnien och Hercegovina. I särskilt det
            sista landet kunde vi se väldigt tydliga och starka spår efter
            krigets härjningar. Jag kan verkligen förstå de människor som
            kommer från de orter som har drabbats allra hårdast om de är uppgivna
            om de tvingas att flytta tillbaka till de platserna och det landet.
          </note>
          <note>
            Men jag kan också känna tacksamhet över att vi äntligen har kommit
            så här långt när det gäller frågan om en ny instans- och processordning
            i utlännings- och medborgarskapsärenden, att den äntligen finns
            framme för beslut här i riksdagen. Detta är ju viktiga frågor
            för väldigt många människor. Vi har diskuterat dem otaliga gånger
            här i riksdagen. Vi kan med rätta kritisera regeringen för att
            man inte har kommit fram tidigare med det här och att man arbetar
            långsamt.
          </note>
          <note>
            Trots tillfredsställelsen med att vi ska fatta beslut här i dag
            finns det alldeles för många frågetecken som behöver rätas ut.
            Jag känner inte trygghet i de förändringar som föreslås i utlänningslagen.
          </note>
          <note>
            Kommer regeringen och samarbetspartierna i budgeten som läggs
            fram i nästa vecka att skicka med så mycket resurser att den nya
            verksamheten kommer att få en rimlig chans att göra ett bra arbete
            från början?
          </note>
          <note>
            Kommer man att tillämpa den nya lagstiftningen på ett humant
            och generöst sätt? Eller kommer svångremmen att dras åt ännu hårdare
            för de personer som flytt från sitt hemland på grund av krig eller
            andra avskyvärda handlingar? Risken för detta är mycket stor när
            man tar bort begreppet humanitära skäl och i stället ska göra
            bedömningar utifrån synnerligen ömmande skäl.
          </note>
          <note>
            Kommer man att ta större hänsyn till alla de barn som finns i
            vårt land och här lever ett liv med ständig oro över att de ska
            tvingas tillbaka till det land de lämnat och absolut inte vill
            tillbaka till?
          </note>
          <note>
            Min oro är allra störst för alla de barn i olika åldrar som vistas
            här. Det är barn som kanske nästan hela sitt liv levt som flyktingar,
            på flykt undan krig och andra för dem svåra och utsatta situationer.
            Det är barn som sett nära anhöriga våldtas, misshandlas eller
            till och med mördas. Det är barn som upplevt hur deras hem slagits
            i spillror eller eldats upp.
          </note>
          <note>
            Vilka möjligheter vill vi ge dessa barn till ett liv i fred och
            frihet? Jag vädjar till dig som ledamot här i riksdagen. Låt inte
            partipiskan få bestämma vad du röstar på i dag! Visa medmänsklighet!
            Rösta med hjärtat! Visa att du bryr dig om att vi som land följer
            barnkonventionen och beslutar enligt den!
          </note>
          <note>
            I går började jag mitt femtonde riksdagsår. Under den långa tiden
            är det få frågor som jag har arbetat med som har berört mig så
            mycket som just hur vi behandlar asylsökande barn som befinner
            sig här i vårt land. Det är barn som lever med fruktansvärda upplevelser
            på näthinnan, barn som vi i dag skulle kunna ge en möjlighet till
            ett tryggare och bättre liv.
          </note>
          <note>
            Vi som lever och bor i Sverige har inte kommit närmare krig än
            det vi har sett på våra tv-apparater. Även om de kan förmedla
            fasansfulla scener har vi inte levt dag efter dag med skottlossning
            och ständig oro för att man själv ska drabbas.
          </note>
          <note>
            Herr talman! Vi ska inte ta upp enskilda fall, men jag kommer
            ändå att berätta om några upplevelser som jag har haft under det
            senaste halvåret inom just detta område. Jag kan ta det första
            exemplet där jag och en kollega besökte ett ställe här i Sverige
            där ett femtiotal gömda flyktingar fanns. Det var många barn.
            Dessa barn rusade förväntansfulla mot oss när vi kom dit. Vi kom
            ju från Sveriges riksdag. Dessa människor berättade om sin situation.
            Även de människor som arbetade på detta ställe berättade om sitt
            arbete. De gav dessa barn en viss möjlighet att få utbildning.
            Skolan som låg ganska nära platsen hade möjlighet att ta emot
            dem men vågade inte ställa upp för dessa barn. Barnen fick ändå
            en möjlighet eftersom det fanns vuxna personer omkring dem som
            stöttade och hjälpte dem.
          </note>
          <note>
            Nästan alla mammor som fanns där hade varit utsatta för en eller
            flera våldtäkter. Och rädslan för att återvända till det land
            som de kom ifrån där de hade kränkts på detta sätt var enormt
            stor.
          </note>
          <note>
            Trots dessa barns situation kan man säga att de ändå hade det
            ganska hyggligt. De hade ändå en framtidstro och ett hopp. Deras
            ögon var glada.
          </note>
          <note>
            Det är betydligt fler barn och ungdomar som lever gömda och där
            det inte alls finns särskilt många vuxna som kan hjälpa dem på
            det sätt som de behöver och som har förlorat hoppet och tron på
            tillvaron.
          </note>
          <note>
            En annan händelse som jag har på min näthinna är en träff med
            två flickor hemma i min kommun. En var 16 år och en var 11 år.
            Deras föräldrar mådde så dåligt att de inte orkade ta hand om
            sin familj, utan två av barnen var familjehemsplacerade.
          </note>
          <note>
            Den äldsta flickan som var 16 år skrev ett långt brev till mig
            där hon beskrev hur hon känner det och hur hon upplever sin situation.
            Hon skrev att hon utanpå är en vacker flicka, och hon var vacker,
            men att hon inuti känner sig som en 7080-årig tant.
          </note>
          <note>
            Allt det som denna unga flicka hade upplevt under sin barndom
            och ungdomstid hade satt så djupa spår i hennes liv. I sitt hemland
            hade hon upplevt ständiga förföljelser på grund av pappans politiska
            åsikter, och hon hade befunnit sig på flykt under sex hela år.
            Hon var väldigt duktig på svenska och både skrev och talade det
            mycket bra.
          </note>
          <note>
            Trots att både kuratorer och läkare hade skrivit utlåtanden om
            hur viktigt det var att dessa barn fick ett besked snabbt och
            också skrivit ett intyg om hur de hade försämrats under sin långa
            väntan så fick de inget besked. Denna flicka var ständigt rädd
            för att få ett utvisningsbesked. På samma sätt som hon hade känt
            sig förföljd i sitt hemland på grund av pappans politiska åsikter
            kände hon sig här förföljd av att ständigt leva med denna oro
            och ängslan.
          </note>
          <note>
            Jag ställer ibland frågan: Hur kan Barbro Holmberg påstå att
            vi har en generös och human flyktingpolitik när barnfamiljer får
            vänta så länge som sex år? Dessutom hade denna flicka inte ens
            blivit hörd av Migrationsverket, och man hade därför inte kunnat
            ta hänsyn till hennes skäl.
          </note>
          <note>
            Vi talar om att vi ska ta särskild hänsyn till ensamkommande
            barn. Då ska jag berätta om fyra ensamkommande barn mellan 17
            och 13 år som finns i en kommun. Jag träffade dem för två veckor
            sedan. Pappan mördades i höstas i sitt hemland. Mamman har inte
            funnits i familjen sedan yngste sonen som nu var 13 år var liten.
            Dessa barn skulle fraktas till Sverige där alla deras anhöriga
            fanns. De som skulle ta med dem till Sverige dumpade av dem i
            Italien och sade att de var i Sverige. Och dessa fyra ensamma
            barn visste inte bättre än att de sökte asyl där. De vistades
            sedan ganska lång tid på ett barnhem där den äldsta flickan på
            17 år utsattes för sexuella trakasserier och mådde väldigt dåligt.
            De lyckades fly från detta ställe och ta sig med en transport
            till Sverige och bor nu hos sin farmor. De har också fastrar och
            farbröder i Sverige, och familjen vill ställa upp. I hemlandet
            finns ingen. Dessa barn sökte asyl i december förra året. Men
            de har ännu inte fått besked. Är det human flyktingpolitik att
            låta barn vänta så här länge?
          </note>
          <note>
            Barnen började skolan i våras. Det gick väldigt bra eftersom
            de snabbt lärde sig svenska och kom glada och förväntansfulla
            till skolan varje dag. Men när beskedet kom att de skulle utvisas
            till Italien började de sakta men säkert att dala. Det beskedet
            gäller emellertid inte längre. Och nu orkar de inte längre med
            skolan. De lever varje dag med medicin för att klara av sin livssituation.
            Är det human flyktingpolitik?
          </note>
          <note>
            Herr talman! Det är märkligt hur liten hänsyn som tas i vårt
            land till barns och ungdomars hälsotillstånd. Vi kan till exempel
            se hur de apatiska barnen har hanterats, och det har beskrivits
            tidigare av andra talare. Trots att de befinner sig i ett allvarligt
            hälsotillstånd och ligger helt utslagna och är beroende av sondmatning
            för att överleva händer det fortfarande att barn med detta hälsotillstånd
            utvisas.
          </note>
          <note>
            Vid vårt besök i Bosnien och Hercegovina berättade man just om
            barn som hade kommit hem dit i detta tillstånd. Och efter ganska
            många månader befann de sig fortfarande i samma situation som
            när de kom hem. Och det är inte acceptabelt att vi på detta sätt
            skickar hem barn som inte mår bra. Vi vet dessutom att något barn
            har skickats tillbaka från något land därför att barnet var i
            så dåligt skick när det kom dit.
          </note>
          <note>
            Mina högt värderade kolleger! Vi vill att barn som kommer till
            vårt land ska få ett rikt liv. Det är ingen human och generös
            flyktingpolitik som vi bedriver i Sverige i dag. Hur många gånger
            Barbro Holmberg än upprepar detta mantra är det inte många som
            håller med om eller tror på det.
          </note>
          <note>
            Ulla Hoffmann talade om påskuppropet. Jag hade själv förmånen
            att få vara med vid den gudstjänst i Katolska kyrkan då den samlade
            kyrkligheten samlades. Man såg då den stora mängden pärmar längst
            fram i kyrkan med alla 157 000 underskrifter. Dessutom vet jag
            genom ett brev som vi har fått till utskottet att det kom in ett
            par tusen underskrifter till efter det. Det finns alltså mer än
            159 000 underskrifter.
          </note>
          <note>
            Jag lyssnade på de olika talen, både i kyrkan och här vid Mynttorget,
            av Göran Zettergren som är missionsföreståndare vid Svenska Missionskyrkan,
            K.-G. Hammar som är ärkebiskop och Ylva Eggehorn. Dessa anföranden
            glömmer man inte i första taget. Jag skulle önska att alla ledamöter
            hade fått lyssna på dem och fått höra hur så många människor upplever
            att vi i Sverige hanterar dessa människor som har sökt sig till
            oss och som har hoppats på så mycket mer.
          </note>
          <note>
            När vi talar om amnesti är det ett nollställningsbeslut som vi
            föreslår. Jag tycker att det har beskrivits så bra av flera talare
            före mig. Jag upptar därför inte kammarens tid med att upprepa
            detta. Men jag skulle önska att de två största partierna här i
            riksdagen lyssnade på sina ungdomsförbund och på Broderskapsrörelsen.
            Jag har sett åtskilliga insändare i tidningen, och jag har sällan
            fått så många uppmuntrande dunkningar i ryggen av socialdemokrater
            och moderater som har sagt att jag ska stå på mig och inte ge
            mig och att de håller med mig helt i denna fråga. Jag skulle önska
            att de dunkade er i ryggen också så att ni verkligen kände att
            ni inte helt företräder era egna i dessa frågor.
          </note>
          <note>
            Regeringen har tidigare fattat beslut vid minst tre tillfällen
            i närtid som jag tycker att man kan tala om. Det var 1988, 1991
            och 1994. På grund av att riksdagen tog beslut om förändringar
            inom detta politikområde gjorde man eftergifter och lät grupper
            av människor få stanna. USA och många länder i EU har också fattat
            beslut om olika typer av amnesti. Och det har visat sig vara bara
            positivt på alla sätt.
          </note>
          <note>
            Detta handlar om människor som skulle kunna tillföra så mycket
            i Sverige och som skulle kunna vara till stor nytta för oss om
            vi tog till vara den resurs som dessa människor är. Åtskilliga
            av dessa människor har arbete och betalar skatt, barnen går i
            skolan och vi vet att Sverige kommer att behöva fler som arbetar
            framöver. Varför tar vi inte chansen och tar till vara de människor
            som redan finns här? De skulle kunna ge så mycket.
          </note>
          <note>
            Jag kan också känna en viss besvikelse. Optimismen fanns på vår
            utskottsresa i förra veckan då Vänsterpartiet och Miljöpartiet
            ändå hoppades att de skulle få igenom delar av det förslag som
            vi har. Min besvikelse är faktiskt ganska stor över att man gav
            upp så lätt. Jag tycker inte att man skulle ha gett efter. Det
            är alltså viktigare att köpslå när det gäller de människor som
            lever gömda och finnas med i beslutande församling än att ställa
            upp på de människor som behöver deras och vårt stöd för en dräglig
            tillvaro.
          </note>
          <note>
            Jag står givetvis bakom alla reservationer där jag finns med,
            vilket är alla utom en, men jag yrkar bifall till reservationerna
            7, 8 och 13.
          </note>
          <note>
            I detta anförande instämde Lars-Ivar Ericson, Jörgen Johansson,
            Kerstin Lundgren, Birgitta Sellén och Rigmor Stenmark (alla c)
            samt Åsa Domeij (mp).
          </note>
          <note type="speaker">
            Anf. 10 PETER ERIKSSON (mp):
          </note>
          <note>
            Herr talman, alla ni på åhörarläktaren som kommit hit för att
            lyssna på debatten, riksdagsledamöter som är här och som deltar
            och lyssnar samt lyssnare och tittare runtom i Sverige! Sverige
            är på många sätt ett bra land att leva i. Många av oss känner
            en stor trygghet och stora möjligheter att förverkliga våra liv
            och vad vi vill här i landet. Men alla känner inte så; det finns
            de som är utanför.
          </note>
          <note>
            För mig känns det ganska tungt att säga att vi har områden i
            svensk politik som man inte kan känna någon stolthet över. Ett
            sådant område är svensk asyl- och flyktingpolitik.
          </note>
          <note>
            I många år har jag personligen sett hur svensk asyl- och flyktingpolitik
            bryter ned många människor människor som kommer hit efter att
            ha haft stora problem. Kanske har de misshandlats, blivit slagna
            eller våldtagna eller fått erfara människoöden, liv, som vi andra
            ska vara glada över att ha sluppit krig, förnedring och annat.
            När de kommit hit har de närt ett hopp om att kunna få börja om,
            starta ett nytt liv igen. Men sakta och säkert har svensk flykting-
            och asylpolitik brutit ned hoppet de ögon som man känt har sett
            en möjlighet här. Svenska myndigheter, svenska ansökningsblanketter,
            byråkrater, lagar och paragrafer har varit deras största motståndare
            till att kunna leva ett värdigt liv igen.
          </note>
          <note>
            Det här tycker jag har varit hemskt jobbigt att se. Det är så
            mycket dumheter och så mycket okunskap som drabbar människor runtom
            i vårt land som kommit hit, medan vi andra lever vidare som om
            ingenting hänt.
          </note>
          <note>
            I dag kan man ändå säga att vi försöker ta ett steg bort från
            den här dumheten, ett steg som gör att svensk asyl- och flyktingpolitik
            faktiskt, tror jag, kan bli lite bättre i framtiden genom att
            vi får en ny ordning där inte samma rättsvidriga, godtyckliga
            process som tidigare sker inte riktigt samma omänskliga hantering.
            Nu får även de människor som kommer hit och söker asyl en process
            där det finns en domstol, en ordentlig ordning som hanterar detta.
            Jag hoppas mycket på att det blir bättre.
          </note>
          <note>
            Det har varit en lång kamp för att få den här förändringen, en
            lång kamp under många år, men till slut har vi baxat även regeringen
            till ett läge där de inser att de problem som finns i dag tillsammans
            med det parlamentariska läge vi har en majoritet av oss i riksdagen
            vill faktiskt ha en förändring gör att det blir nödvändigt även
            för dem att backa och inrätta en ny ordning.
          </note>
          <note>
            Jag är stolt över att vi från Miljöpartiet, trots att vi är ett
            litet parti med inte så många ledamöter men med en hel del av
            dem som brinner för just de här frågorna, starkt har bidragit
            till denna förändring. I och med den nya förändringen detta kommer
            i gång under nästa år behövs det också ett antal övergångsregler.
            Den gamla dåliga ordningen måste ersättas av någonting, och under
            den här processen måste vi också ha övergångsregler.
          </note>
          <note>
            En sådan ordning som vi bör ha just nu, i detta läge, är att
            titta på alla dem som farit illa under processen och som inte
            har fått stanna, alltså de som Mauricio Rojas talar om de statslösa,
            de som gömmer sig och alla barn som finns i Sverige och som har
            problem och inte har fått stanna och som har farit illa av den
            gamla ordningen.
          </note>
          <note>
            Nu är det tillfälle att göra någonting så att vi lyfter undan
            de gamla synder som vi i Sverige faktiskt är ansvariga för gentemot
            de här människorna och låter dem få komma igen och börja om på
            nytt. Ett sådant här tillfälle kommer antagligen inte igen på
            väldigt länge, utan det är nu som det gäller, nu när den nya instansordningen
            kommer på plats. Därför är kravet på ett slags amnesti för de
            här människorna ett rimligt krav, även om det finns de som tycker
            att det är hemskt jobbigt och som är rädda och ängsliga för att
            de här människorna ska komma till Sverige och få stanna. De är
            redan här, men det gäller att också få stanna och få papper på
            det.
          </note>
          <note>
            Det är en nystart för svensk asyl- och flyktingpolitik som vi
            på det sättet skulle få. Det skulle kännas väldigt skönt även,
            tror jag, för den svenska regeringen och Moderaterna. Trots att
            ni nu jobbar så oerhört hårt för att stoppa den här förändringen
            tror jag att även ni innerst inne skulle tycka att det var väldigt
            skönt att få den här förändringen, att människor som i dag far
            så oerhört illa får en chans att börja om i det nya land som de
            redan befinner sig i.
          </note>
          <note>
            Jag vill tacka alla de människor som i år engagerat sig för att
            få ett slut på den väntan och den nöd som så många lever i. Det
            gäller tusentals människor tusentals människor som inte kan utvisas,
            tusentals människor som gömmer sig och inte kan eller vågar resa.
          </note>
          <note>
            Vid sidan av detta har vi de senaste veckorna ägnat stor möda
            åt att förklara för socialdemokrater och andra, framför allt regeringen.
            Det handlar om att gå med på en överenskommelse för att också
            få en förändring i verkligheten. Vid sidan av de demonstrationer,
            manifestationer, upprop, namninsamlingar och annat som händer
            har vi försökt att också få en förändring i verkligheten. Även
            om beslutet i dag inte går igenom, även om vi inte får en majoritet
            för detta i riksdagen tyvärr ser det ut som att det kanske inte
            blir så har vi ägnat tid åt att försöka komma en bit på vägen.
          </note>
          <note>
            Vad är då det viktigaste på det här området? Ja, det gäller barnen.
            Det gäller de barn som lever i en oerhört jobbig situation. Det
            gäller att försöka få ett beslut som innebär att vi politiskt
            åtar oss att se till att de flesta av dem får stanna. Vi har kommit
            en bra bit på den vägen, men vi har ändå inte nått fram till vad
            vi tycker är nödvändigt för att känna att vi kan stå bakom en
            kompromiss där vi faktiskt lämnar rätt många efter. Det är en
            kompromiss som handlar om att gömda barn får en ny prövning. Men
            det är inte ett åtagande vi ännu är framme vid som säger att de
            allra flesta ska få stanna. Det är en kompromiss som säger att
            de statslösa får en ny prövning och att de under tiden får arbeta.
            Det är ett ordentligt och bra steg framåt, men det är inte tillräckligt.
          </note>
          <note>
            Herr talman! Jag vill säga att det finns människor här i Sverige
            som varje dag, ständigt, riskerar att bli sedda och därför lever
            i skymningslandet, vid sidan av oss andra, i skuggorna, i källare
            och skrymslen. Det är rädda människor utan något hem, varken här
            eller någon annanstans, människor som i förtvivlan letat efter
            en plats där de kan få leva sitt liv. Det finns ett folk av en
            annan sort, ett folk som finns men ändå inte, ett folk som vi
            andra inte ska låtsas om. Det finns ett folk, människor, här i
            Sverige som inte är välkomna, av varken myndigheter eller oss
            politiker, ett folk som vi försöker låtsas inte existerar.
          </note>
          <note>
            Folk som flytt finns överallt, i nästan alla länder, men de behandlas
            på olika sätt på olika ställen. Det är ofta de fattigaste länderna
            som tar emot de flesta som flytt och som också låter dem stanna.
            I vårt land måste de gömma sig. Efter en lång, mödosam och psykiskt
            utmattande tid med ansökningar, handlingar, advokater, byråkrater
            glider de in som ytterligare några bland det tysta, glömda, gömda
            folket. Det gömda folket har barn, rädda barn som varje dag år
            efter år lever i skuggorna, rädda barn.
          </note>
          <note>
            Jag tänker på Astrid Lindgrens Nils Karlsson Pyssling, den lille
            modige pojken som kommer fram under sängen när ingen ser och letar
            efter något att äta och till slut också någon att prata med.
          </note>
          <note>
            Jag själv är född i Småland, inte så långt från den plats som
            Vilhelm Mobergs indelte soldat Karl Oskar med familjen flydde
            från. Min mormor och hennes syster var de enda som blev kvar.
            Alla andra av syskonen reste och försvann från sitt land. I Amerika
            togs de emot, de behövde aldrig gömma sig, och de knäcktes inte
            av några myndigheter. De flesta lyckades därför skapa ett hyggligt
            liv.
          </note>
          <note>
            Vi kan fortsätta att säga att alla dessa människor som vi i dag
            diskuterar här i Sverige har fått sin sak prövad och höll inte
            måttet. De var inte tillräckligt politiskt aktiva, hotade eller
            förföljda. De kanske bara var slagna, misshandlade, våldtagna
            eller vilse efter krig och förnedring. Men det hjälper inte. De
            gömda lever likt Nils Karlsson Pyssling mitt ibland oss utan rätten
            och tryggheten att kunna gå ut i solen och känna hur härlig jorden
            är att leva på och hur härligt livet är. Vi kan välja att säga
            att vi andra är hotade av ett beslut som ger dessa barn rätten
            att få leva ett normalt liv. Vi kan välja att fortsätta förneka
            och blunda. Vi kan välja att säga att regler och principer går
            före, men vi kan inte samtidigt säga att vi lever som humanister
            och kristna och att vi gjort vad vi kan för att hjälpa människor
            i nöd, inte ens dem som finns här just nu mitt ibland oss.
          </note>
          <note>
            Just i dag har vi valda ledamöter i Sveriges riksdag en möjlighet
            att göra en grundläggande skillnad som gör att tusentals människor
            får ett värdigt liv. Det är nåd, en gåva som är få förunnat. Ta
            den chansen! Det kostar oss så ohyggligt lite.
          </note>
          <note>
            I detta anförande instämde Leif Björnlod, Åsa Domeij, Gustav
            Fridolin, Lotta Hedström, Helena Hillar Rosenqvist, Mona Jönsson,
            Jan Lindholm, Claes Roxbergh, Ingegerd Saarinen och Lars Ångström
            (alla mp).
          </note>
          <note type="speaker">
            Anf. 11 TALMANNEN:
          </note>
          <note>
            Man får inte applådera på läktaren. Inga meningsyttringar får
            ske från läktaren. Det är endast kammarens ledamöter som får ge
            meningsyttringar.
          </note>
          <note type="speaker">
            Anf. 12 GÖTE WAHLSTRÖM (s):
          </note>
          <note>
            Herr talman! När vi i dag debatterar frågan om ny instans- och
            processordning i utlännings- och medborgarskapsärenden är det
            en fråga som inom socialförsäkringsutskottet på inget sätt är
            ny. Genom att vi nu med betänkande 2004/05:SfU17 är framme för
            att fatta beslut har två utredningar och ett stort antal sammankomster
            över partigränserna utmynnat i en proposition och i ett betänkande
            från utskottet.
          </note>
          <note>
            Jag är glad över att vi nu lyckats tidigarelägga denna debatt
            och förhoppningsvis ett beslut under eftermiddagen för att härigenom
            ge såväl det politiska systemet som Domstolsverket och Migrationsverket
            en möjlighet att anpassa sina respektive verksamheter till den
            nya instans- och processordningen.
          </note>
          <note>
            Jag yrkar därför bifall till förslaget i betänkandet och avslag
            på samtliga reservationer.
          </note>
          <note>
            Eftersom frågan inte är ny för utskottet finns det kanske skäl
            att för övriga ledamöter eller för dem som på annat sätt följer
            debatten klargöra vad som skett kring ärendet detta för att inte
            landa i ett synsätt som skulle kunna innebära att man upplever
            att inget har hänt.
          </note>
          <note>
            I en inledande utredning, som var en uppföljning av ett riksdagsbeslut
            med begäran om ny instans- och processordning för utlännings-
            och medborgarskapsärenden, framlades förslag och ekonomiska beräkningar
            innebärande förändrad lagstiftning och inrättande av domstolsprocess
            och beräknade ökade kostnader för instans- och processordningen
            med ca 40 miljoner kronor. Denna utredning skedde i en tid med
            ca 11 000 asylsökande årligen i landet.
          </note>
          <note>
            I den lagrådsremiss i ärendet som arbetades fram, med utgångspunkt
            från utredningen, kunde konstateras att kostnaderna vida kunde
            tänkas överskrida kostnaderna enligt utredningens underlag. Lagrådet
            konstaterade att förslaget inte skulle kunna handläggas på ett
            tillfredsställande sätt inom ramen för domstolsprövning och avstyrkte
            med en rad invändningar, vilka alla var relevanta. Detta föredrogs
            för utskottet av dåvarande ministern.
          </note>
          <note>
            Det fanns inom utskottet en stor samstämmighet om att frågan
            om ny instans- och processordning måste vidarebearbetas. Ett parti
            tyckte dock att Lagrådets invändningar inte hade det djup som
            erfordras för att göra en ny beredning. Dåvarande migrationsminister
            Jan O Karlsson inbjöd därför partierna till överläggning och angav
            vägar för den fortsatta processen. Ministern konstaterade också
            att en reformering av systemet med tänkt utformning kostnadsmässigt
            skulle kunna bli i storleksordningen 1 miljard kronor. Det är
            en ekonomisk beräkning som av flera partier här i riksdagen ifrågasatts
            och som det ibland ironiserats över i denna kammare.
          </note>
          <note>
            Herr talman! När en ny utredning tillsattes för att se över det
            materiella innehållet i utlänningslagstiftningen för att anpassas
            till domstolsprövning kunde vi i alla partier se komplexiteten
            i frågan. Vid denna beredning kunde vi dessutom se att antalet
            asylsökande ökat på ett påtagligt sätt till ca 30 000. Eftersom
            lagstiftningen ska vara tydlig och förutsägbar, samtidigt som
            administrationen ska klara de svängningar som sker över tid, var
            det viktigt att finna ett brett samförstånd i utredningen. Jag
            kan i efterhand konstatera att så var fallet i stor utsträckning.
          </note>
          <note>
            En fråga som speciellt diskuterades var frågan hur portalparagrafen
            om barnets bästa gjort intryck i tidigare lagstiftning och på
            vilket sätt den skulle göra det i en kommande. En mycket stor
            samsyn fanns i utredningen om att barns utsatthet i samband med
            flyktingskaps- och asylprövning måste lyftas fram. Att man lägger
            olika tyngd på barns och vuxnas skäl för uppehållstillstånd kan
            enligt bedömningar, gjorda av sakkunniga, innebära en alltför
            stor börda på barnen i deras speciella ställning.
          </note>
          <note>
            Domstolarna kan dessutom i sin prövning höja ribban för vuxna
            för att härigenom möta lagstiftarens olika kriterier. Av detta
            skäl har utskottsmajoriteten samlats kring ett gemensamt kriterium
            för vuxna och barn, dock med den skillnaden att när det gäller
            barn behöver omständigheterna inte vara av samma allvar och tyngd.
            Lagrådet har efter det att erforderliga justeringar har gjorts
            i förslaget till utlänningslagstiftning lämnat sitt utlåtande,
            vilket har öppnat upp för ett genomförande av den efterfrågade
            reformen.
          </note>
          <note>
            I den beredning som har skett inom Regeringskansliet och inom
            ramen för de samverkande partierna har nu ett förslag lagts fram
            som jag kan se har ett brett stöd i utskottet. Jag kan i en internationell
            belysning konstatera att få länder för att inte säga inget land
            gör de starka markeringar kring barns situation som Sverige gör.
            Jag känner mig stolt över att vi i svensk lagstiftning gör denna
            markering.
          </note>
          <note>
            Utskottet har dessutom under den tid som har gått fått en god
            inblick i beredningen genom att regeringens ansvarige för genomförandet
            av den processordningen, före detta ministern Heckscher, har tydliggjort
            för utskottet de förutsättningar som gäller för ett genomförande
            av den nya instans- och processordningen i de nya migrationsdomstolarna
            och migrationsöverdomstolen. Också den framtida hanteringen inom
            Migrationsverket som första instans har belysts för utskottet.
            Det förändringsarbete som redan tidigare har startats inom verket
            och som har fått ett positivt mottagande av många måste nu vidareutvecklas
            för att man ska kunna möta den nya rollen.
          </note>
          <note>
            Socialförsäkringsutskottet har dessutom tillsammans med justitieutskottet
            genomfört en hearing med berörda intressenter för att klargöra
            de många gånger komplicerade situationer som kan uppstå genom
            införandet av den nya processordningen. Vid denna hearing deltog
            såväl de myndigheter som de organisationer som är berörda av förändringen.
            Föredragningarna och utfrågningen gav utskottets ledamöter ett
            bra underlag infört vårt ställningstagande.
          </note>
          <note>
            En ytterligare fråga har varit formerna för nedläggningen av
            den nuvarande Utlänningsnämnden med ca 250 anställda och hanteringen
            av det underlagsmaterial som finns inom nämnden, bland annat landbeskrivningar
            och beslutshandlingar. Den juridiska kompetens och erfarenhet
            som finns inom Utlänningsnämnden kommer förmodligen att utgöra
            grund för den nya struktur som nu kommer att växa fram vid de
            nya domstolarna.
          </note>
          <note>
            Herr talman! Socialförsäkringsutskottet har liksom justitieutskottet
            konstaterat att genomförandet av den nya instans- och processordningen
            kräver viss utökad tid, detta för att Domstolsverket ska få utrymme
            för att bygga ut befintliga domstolslokaler, men framför allt
            för att man ska kunna anställa och utbilda personal på ett tillfredsställande
            sätt. Ikraftträdandet av den nya organisationen föreslås därför
            ske den 31 mars 2006. Den något framflyttade tidpunkten, i förhållande
            till den ursprungliga debatten, ger ökade möjligheter att anställa
            de flera hundra domare, jurister och övrig personal som krävs
            samt att iordningsställa ändamålsenliga lokaler.
          </note>
          <note>
            En viktig del i den nya instansordningen är också framtagande
            och utbildning av de tolkar som behövs för verksamheten.
          </note>
          <note>
            Regeringen har i budgeten anslagit medel för att finansiera reformen
            i storleksordningen 1 miljard kronor. Härigenom kan konstateras
            att regeringen har gjort den satsning som efterfrågas i reservation
            6 till betänkandet.
          </note>
          <note>
            En viktig fråga i arbetet med den nya instans- och processordningen
            har varit hur de balanser ska hanteras som i dag finns inom Migrationsverket
            och Utlänningsnämnden, balanser i form av individer som väntar
            på beslut eller som inkommit med nya ansökningar.
          </note>
          <note>
            Under den tid som frågan har behandlats i Regeringskansliet och
            i utskottet har medel tillskjutits som inneburit att balanserna
            mycket kraftfullt har kunnat arbetas ned.
          </note>
          <note>
            Såväl Migrationsverket som Utlänningsnämnden har signalerat att
            man inte ser några större svårigheter att kunna överlämna ärenden
            i en storleksordning som domstolarna bör kunna hantera, detta
            utan att få den överbelastning som Utlänningsnämnden erhöll vid
            sin start och som senare ofta har utgjort grund för kritik mot
            långa handläggningstider.
          </note>
          <note>
            I samband med den hearing som utskottet genomförde svarade generaldirektören
            för Utlänningsnämnden att han kunde se vissa problemställningar
            inför genomförandet av den nya instans- och processordningen,
            men att dessa var hanterbara. Med anledning av den redan då uppkomna
            frågan om nollställnings- eller så kallat amnestibeslut uttrycktes
            stora betänkligheter, detta utifrån erfarenhet av tidigare tidsförordningar
            eller amnestier och de tillkommande prövningar som måste göras
            inom ramen för lagstiftningen.
          </note>
          <note>
            Den bedömning som gjordes var att ett beslut enligt det då kända
            förslaget och den nu förelagda motionen om nollställning inte
            ger de effekter på handläggningstiderna som har förts fram i debatten.
            Snarare tenderar det att komplicera ett genomförande av den föreslagna
            reformen. Rättssäkerheten är också i en amnestiprocess helt satt
            ur spel genom att ett specifikt klockslag och inte de åberopade
            skyddsskälen är avgörande för ett uppehållstillstånd.
          </note>
          <note>
            Med andra ord skulle två av de grundskäl för amnesti som har
            förts fram i debatten få negativa effekter för såväl enskilda
            berörda som handläggningen av ärenden. Flera tusen personer som
            hamnar utanför den tidsgräns som föreslås skulle dessutom löpa
            risk att hamna i ett sämre läge.
          </note>
          <note>
            Herr talman! Till betänkandet har 14 reservationer fogats. Jag
            har på olika sätt i mitt anförande berört dessa reservationer,
            men jag ska likväl göra ytterligare tydliggöranden.
          </note>
          <note>
            Rekrytering av nämndemän är som tidigare nämnts en viktig del
            i uppbyggandet av de nya domstolarna. Nämndemannakommittén har
            som angetts i betänkandet lagt fram förslag till regeringen som
            nu bereder frågan varför denna beredning bör avvaktas.
          </note>
          <note>
            I förvaltningsprocesslagen framgår det på vilket sätt muntlighet
            ska tillämpas i domstolarna. Utskottsmajoriteten ser det därför
            som viktigt att också barn blir hörda utifrån sina förutsättningar.
            Detta framgår av betänkandet varför ett särskilt uttalande inte
            är nödvändigt. Regeringen har dessutom gett Migrationsverket i
            uppdrag att utveckla sitt arbete med barnfrågorna vilket nu också
            sker genom utbildning av handläggare.
          </note>
          <note>
            Frågan om utseende av offentligt biträde har tidigare behandlats
            av riksdagen. Jag ser inga skäl till att göra någon annan bedömning
            i dag än vad som tidigare beslutats i riksdagen när det gäller
            utseende av offentligt biträde.
          </note>
          <note>
            Frivilligorganisationerna utgör en viktig del i migrationspolitiken.
            Det finns dock inga skäl till att formalisera frågan om medborgarvittnen
            i processen som anförts i reservation 3 när det gäller så kallade
            uppenbart ogrundade ansökningar.
          </note>
          <note>
            Som jag uttryckt i mitt anförande finns det en stark förankring
            i riksdagen kring reformen om en ny instans- och processordning.
            Regeringen har anslagit medel för reformen innefattande de många
            delområden som utskottet på olika sätt har informerats om. Ett
            skäl till den något utdragna handläggningen har utgjorts av just
            finansieringen av hela reformen. En kostnadsökning från initialt
            i utredningen om en ny instans- och processordning NIPU på ca
            40 miljoner kronor till dagens budgeterade ca 1 miljard på helårsräkning
            kan inte förbises av ansvarsfulla politiker.
          </note>
          <note>
            När det gäller uppehållstillstånd som rör barn har jag tidigare
            belyst den problematik som har framkommit under beredningen. De
            signaler som har framkommit när det gäller att i alltför stor
            utsträckning lägga ansvar på barnen kan vid en närmare belysning
            innebära att barnperspektivet enligt portalparagrafen går förlorat.
            Utskottsmajoriteten avstyrker därför förslaget om särlagstiftning
            för barn.
          </note>
          <note>
            Inom Regeringskansliet bereds nu frågan om gömda barns skolgång,
            men jag ska inte närmare beröra den frågeställningen. Jag konstaterar
            bara att det även här förekommer en beredning. Såväl frågan om
            familjeanknytning som barnfrågan bereds alltså för närvarande
            inom Regeringskansliet.
          </note>
          <note>
            Riksdagen beslutade dessutom nyligen att person som efter ansökan
            av förundersökningsledare kallas att vittna i domstol ska ges
            ett tidsbegränsat uppehållstillstånd. Också den frågan har nyligen
            beretts och behandlats i riksdagen.
          </note>
          <note>
            För tids vinnande ska jag nu belysa reservationen om det så kallade
            nollställningsbeslutet, eller det som i många kretsar benämns
            amnesti för vissa grupper som i dag befinner sig eller har befunnit
            sig i Sverige.
          </note>
          <note>
            Förslaget har sin grund i att ge den nya instans- och processordningen
            en annan start än den som Utlänningsnämnden fick under tidigt
            90-tal. Ytterligare en grund för förslaget uttrycks i att beslut
            tagna av Utlänningsnämnden och gällande lagstiftning inte skulle
            kännetecknas av rättstrygghet och att tillkomsten av en ny lagstiftning
            och instans- och processordning skulle bekräfta detta synsätt.
            Av detta skäl sägs att fattade beslut av utlänningsnämnd skulle
            vara felaktiga. Detta förhållningssätt skulle i en vidare tolkning,
            där vi gör förändringar i många lagar, kunna innebära att vi retroaktivt
            skulle ompröva lagakraftvunna domar inom en rad områden. Jag vill
            på det bestämdaste avråda från att vi skulle anamma detta förhållningssätt.
          </note>
          <note>
            En grund för Sveriges förhållningssätt till asylprövningen utgörs
            av att den enskilda individen ska få individuell prövning av de
            skäl som åberopas. Sverige har mycket starkt markerat att kollektiva
            beslut inte utgör en rättssäker prövning. Av detta skäl har vi
            lyckats stoppa förslag inom den europeiska unionen om så kallade
            säkra länder till vilka automatiska, kollektiva avvisningar ska
            kunna tillämpas.
          </note>
          <note>
            Sveriges tolkning om alla individers rätt att få sin sak prövad
            är en mycket stark markering i den internationella debatten en
            debatt som i övriga världen tenderar att gå åt annat håll. Sverige
            bör därför starkt vidhålla den individuella prövningen också vad
            gäller handläggningen i vårt eget land. En reform för att öka
            rättssäkerheten för individen, nu och i framtiden, kan därför
            inte föregås av ett beslut där ett klockslag är avgörande för
            ett uppehållstillstånd. Vi måste känna stort ansvar för de människor
            som kommit till vårt land även efter det klockslag som anges i
            reservationen.
          </note>
          <note>
            Jag vet, och vi alla vet, att det finns människor som i dag befinner
            sig i Sverige och som har sin bakgrund i annat land och har en
            historia som få av oss skulle vilja uppleva.
          </note>
          <note>
            En del av utskottsgruppen besökte förra veckan Bosnien och Hercegovina
            och fick på plats belyst vad ett krig kan betyda för människor.
            Vi kunde också se vad fred och demokratiutveckling kan skapa för
            möjligheter att återigen bygga upp livsförutsättningar i den gamla
            hembygden.
          </note>
          <note>
            Vi får alla även information om hur andra former av förtryck
            växer sig starka i svaga demokratier där makt samlas kring grupperingar
            eller individer som kan förändra livet för miljontals människor.
            Den föreslagna lagstiftningen förstärker skyddet för de människor
            som förtrycks på grund av bland annat etniska motsättningar. Denna
            förändring är en viktig del i lagstiftningen och ger utökade möjligheter
            till skydd för individer.
          </note>
          <note>
            Ett viktigt inslag för att se helheten i utvecklingen är att
            också länka samman helheten, det vill säga att länka samman den
            svenska biståndspolitiken med en human flyktingpolitik och en
            god integrationspolitik. Och jag anser, trots den retoriska kritik
            som emellanåt uppkommer, att Sverige har en sådan politik.
          </note>
          <note>
            Herr talman! I samband med riksdagens öppnande under gårdagen
            fick vi alla möjlighet att lyssna till domprost Hakon Långström.
            Hans predikan gjorde intryck på mig. Han påtalade att det emellanåt
            inte finns givna svar på alla frågor. Utvecklingen klargör att
            det som var en sanning i går i framtiden kanske bara är en del
            av sanningen. Migrations- och flyktingfrågor har inga enkla svar.
            Varje individ och varje ärende är unikt, och vi måste våga hantera
            dem som sådana.
          </note>
          <note>
            Jag är glad åt de många uttalanden till stöd för människor som
            kommit till uttryck under de senaste veckorna. För några år sedan
            var jag en av dem som rev ned kränkande och lögnaktiga flygblad
            och plakat som satts upp med krav på att människor skulle ut ur
            det svenska samhället av skälen att de kom från ett annat land
            eller att de hade en annan kultur med sig till Sverige, vårt land.
          </note>
          <note>
            Solidariteten är stark i dagens Sverige. Den solidariteten måste
            kunna kombineras med tydlighet i vår demokratiska uppbyggnad och
            i vår lagstiftning.
          </note>
          <note>
            Herr talman! Det förslag som vi i dag behandlar och som arbetats
            fram tillsammans med Vänsterpartiet och Miljöpartiet anser jag
            tar det ansvar som vi lagstiftare måste ge uttryck för. Jag yrkar
            därför bifall till betänkandets förslag och avslag på reservationerna.
          </note>
          <note>
            Herr talman! Jag ska bara kort belysa att vi i den här debatten
            har ytterligare ett betänkande att behandla, nämligen SfU18 Uppehållstillstånd
            för tribunalvittnen . Betänkandet är kopplat till redan ingått
            avtal med internationella domstolar och tribunaler för människor
            som vittnar inför tribunaler och som behöver skydd.
          </note>
          <note>
            Jag yrkar bifall till betänkandets förslag och avslag på de reservationer
            som finns i ärendet reservationer som i ena stycket önskar få
            en vidare personkrets än vad som föreslås i betänkandet och ett
            annat förslag om en förändrad tidsgräns vad gäller möjligheten
            till såväl tillfälligt som permanent uppehållstillstånd. Jag yrkar
            alltså bifall till betänkandets förslag och avslag på reservationerna.
          </note>
          <note>
            I detta anförande instämde Christina Axelsson, Cinnika Beiming,
            Mikael Damberg, Tomas Eneroth, Christer Erlandsson, Agneta Gille,
            Margareta Israelsson, Anita Jönsson, Yilmaz Kerimo, Lennart Klockare,
            Kerstin Kristiansson Karlstedt, Kurt Kvarnström, Britta Lejon,
            Göran Magnusson, Pia Nilsson, Inger Nordlander, Mariam Osman Sherifay,
            Ola Rask, Thomas Strand och Mariann Ytterberg (alla s).
          </note>
          <note type="speaker">
            Anf. 13 SVEN BRUS (kd) replik:
          </note>
          <note>
            Herr talman! Göte Wahlström har gett en tillbakablick över det
            här ärendet, och det finns väl inget i sak att invända mot den.
            Det har ju varit ett antal turer, och ingen har egentligen kritiserat
            något annat än takten i de här turerna. Jag vill ändå påminna
            om att det är sju år sedan NIPU-utredningen lade fram sitt förslag,
            och det är fem år sedan vi i den här kammaren fattade beslut om
            att lägga ned Utlänningsnämnden och införa en ny instans- och
            processordning. Leveranstiden för det angelägna beslut som vi
            ska fatta i dag har ju varit avsevärt lång. Det är det som det
            finns anledning att kritisera, men nu är jag glad att vi är där
            vi är.
          </note>
          <note>
            Sedan skulle jag vilja ta upp detta med amnestifrågan, som ändå
            är dagens stora ämne. Göte Wahlström använder ett uttryck som
            jag tycker är störande i sammanhanget när han talar om kollektiva
            beslut. Det finns ingenting i det förslag som lagts fram i fempartimotionen
            som handlar om kollektiva beslut. Låt oss en gång för alla avföra
            detta helt missvisande ord från debatten.
          </note>
          <note>
            Att amnestidebatten handlar om människor som redan finns i Sverige
            tror jag att Göte Wahlström och jag är överens om. Då skulle jag
            vilja ställa frågan: Vad innebär det enligt Göte Wahlström att
            rösta nej till det här förslaget i dag för de här människorna?
            Vad har Göte Wahlström för vision för de människor som redan finns
            i Sverige och som lever i utsatthet utanför det svenska samhället
            i många avseenden? Vad vill Göte Wahlström med sitt nej till amnestiförslaget
            i dag? Vad ska vi säga till de här människorna? Ska de fortsätta
            att leva i det här utanförskapet, eller vad är alternativet?
          </note>
          <note type="speaker">
            Anf. 14 GÖTE WAHLSTRÖM (s) replik:
          </note>
          <note>
            Herr talman! Vad gäller tidsaspekten som Sven Brus åberopar kan
            vi konstatera, och vi har debatterat detta tidigare i denna kammare,
            att det naturligtvis är så att det här reformarbetet har tagit
            tid. Det har det gjort utifrån att det är en komplex situation,
            vilket Sven Brus, liksom det övriga utskottet, har kunnat konstatera
            i beredningen och behandlingen av ärendet. Om jag inte minns helt
            fel fanns det även önskemål från partier som kritiserar handläggningstiden
            i justitieutskottet. Man ansåg att det gick åt ytterligare tid
            för att klara beredningen i respektive organisationsled.
          </note>
          <note>
            När det gäller frågan om hur vi ska hantera detta inför ett ikraftträdande
            är det naturligtvis en bekymmersam situation att människor håller
            sig gömda i Sverige, att vi har den situationen att vi inte har
            grepp om antalet gömda, var de finns eller på vilket sätt de ska
            hanteras. Det är därför viktigt att vi nu också tittar på hur
            processen ska bli inför ett genomförande. I den processen kommer
            vi naturligtvis att ha ett aktivt arbete. Men det förslag som
            har lagts fram från de fem partierna, som vi likväl tolkar som
            ett kollektivt beslut, står i strid mot den principiella hållning
            som vi har haft när det gäller individuell prövning av ärenden.
            Därför strider det mot det synsätt som har kännetecknat svensk
            migrationspolitik, det vill säga att individen ska få sin sak
            prövad individuellt.
          </note>
          <note>
            Låt oss titta på den här saken, men det förslag som har lämnats
            till riksdagen av de fem partierna är som vi tolkar det ett kollektivt
            beslut. Det är därigenom, enligt vårt sätt att se det, negativt
            för ett genomförande. Då kan vi också konstatera att människor
            faller utanför. Då måste min motfråga till Sven Brus vara: Hur
            hanterar vi de människor som kommit efter den tidpunkt som Sven
            Brus har satt upp? Det är också en orättfärdig situation vi försätter
            oss i.
          </note>
          <note type="speaker">
            Anf. 15 SVEN BRUS (kd) replik:
          </note>
          <note>
            Fru talman! Eftersom varje individ ska prövas mot den tidsförordning
            som vi föreslår kan jag inte begripa hur man kan kalla det för
            ett kollektivt beslut. Jag konstaterar också att Göte Wahlström
            inte har något svar att ge på min fråga om vad vi ska göra med
            de här människorna. Är det fortsatt utanförskap? Att fortsatt
            leva gömda är detta det besked vi ska ge? Det är egentligen det
            som är alternativet till det beslut som vi vill fatta här i dag.
          </note>
          <note>
            Sedan vill jag också ta upp barnfrågan, som jag tycker är viktig
            i sammanhanget. Att barn är viktiga i asylprocessen tror jag att
            vi är överens om. Det finns med i Utlänningslagskommitténs förslag
            om att uppvärdera barnen i processen, och det finns också med
            i utskottets skrivning. Jag menar att man i alla lägen ska se
            till barnens bästa. Men varför kan vi inte då gå hela vägen i
            enlighet med den reservation, nr 8, som vi har från Kristdemokraterna,
            Folkpartiet och Centern? Där vill vi tydliggöra att kraven för
            barn ska sättas lägre än för vuxna.
          </note>
          <note>
            I utskottets skrivning står det att barnen skulle hamna i ett
            utsatt läge i detta fall. Men på alla andra områden poängterar
            vi ju barnperspektivet. Vi ska ha enmetersperspektivet, och vi
            ska se till barns bästa. Varför ska vi inte tydliggöra det också
            när det gäller dessa utsatta barn?
          </note>
          <note type="speaker">
            Anf. 16 GÖTE WAHLSTRÖM (s) replik:
          </note>
          <note>
            Fru talman! Frågan om barnen vet vi har diskuterats sedan kommittén
            lade fram sitt betänkande i den här frågan. Vi har också fått
            remissutlåtanden som innebär att man är tveksam till att sätta
            barn i den särställning som föreslås i den reservation som Sven
            Brus åberopar, för det skulle kunna sätta ett sådant tryck på
            barnen att det är inhumant i förlängningen. Det kan dessutom få
            till konsekvens att ribban för vuxna människor skulle läggas på
            en högre nivå. Av det skälet är det viktigt att ha ett enhetligt
            synsätt när det gäller den frågeställningen. Vad som framgår av
            betänkandet är ju att inte samma allvar och tyngd ska behöva läggas
            i ärenden som rör barn. Det är vårt sätt att på ett mer humant
            sätt anpassa handläggningen till den lagstiftning som finns.
          </note>
          <note>
            Frågan om de människor som finns här är naturligtvis en problematik
            som vi med allvar tar oss an, det vill säga där det föreligger
            verkställighetshinder. Jag uttryckte i mitt förra replikskifte:
            Låt oss titta på de frågeställningar som nu ligger för ett genomförande.
            Där kan verkställighetshinder naturligtvis lyftas in i debatten
            på ett sätt som har gjorts under de senaste dagarna.
          </note>
          <note type="speaker">
            Anf. 17 BIRGITTA CARLSSON (c) replik:
          </note>
          <note>
            Fru talman! Jag ska egentligen fortsätta där Sven Brus slutade.
            Det handlade ju om vårt förslag till bortre gräns. Jag upplever
            det som att Socialdemokraterna inte vill lyssna. De vill inte
            förstå. De visar inte någon som helst förändringsbenägenhet när
            det gäller uppfattningen i de här frågorna.
          </note>
          <note>
            Det är bra att Göte Wahlström lyssnade på predikan i Storkyrkan
            i går. Men du skulle också ha varit med och lyssnat på Hammar,
            Zettergren och alla andra som var med när påskuppropets pärmar
            överlämnades och lyssnat på och brytt sig om vad närmare 160 000
            namnunderskrifter står bakom.
          </note>
          <note>
            Det är så många människor jag har träffat som säger att man skäms
            över att vara svensk. Här står Göte Wahlström och säger att han
            är stolt över vårt sätt att hantera de här frågorna. Jag har väldigt
            svårt att känna någon som helst stolthet när jag träffar de här
            barnen med den tomma blicken, som berättar om sin livssituation,
            som levt gömda i Sverige under så lång tid. Finns det inte någon
            som helst möjlighet att göra en förändring kalla det vad man vill
            för att ändå låta människor som har befunnit sig i systemet så
            länge få en rimlig chans, en möjlighet att starta ett nytt liv
            här i Sverige, vilket är deras absolut högsta önskan?
          </note>
          <note type="speaker">
            Anf. 18 GÖTE WAHLSTRÖM (s) replik:
          </note>
          <note>
            Fru talman! Jag är något bekymrad över den ingång som Centern
            har tagit tillsammans med ytterligare några partier, som jag kanske
            upplever löper risk att hämma den utveckling som man egentligen
            vill sträva efter. Och det är lite bekymmersamt.
          </note>
          <note>
            När Birgitta Carlsson åberopar att socialdemokratin inte skulle
            vara lyhörd för situationen tror jag att det inte är svårt att
            läsa historien kring våra respektive partiers utveckling och se
            på hur Sverige har upplevts över tiden, och fortfarande i det
            internationella perspektivet upplevs, i förhållande till den interna
            debatt som ibland förekommer. Birgitta Carlsson och jag var ju
            själva och mötte människor i Bosnien och Hercegovina. Vi mötte
            den diskussion som finns i ett land som vi har tagit emot många
            flyktingar från men där vi också har varit behjälpliga i ett värdigt
            återvändande. Vi har också fått information från såväl UNHCR som
            andra organisationer om det stora arbete som Sverige genomför.
            Därför känner jag inte igen den bild som Birgitta Carlsson lyfter
            fram.
          </note>
          <note type="speaker">
            Anf. 19 BIRGITTA CARLSSON (c) replik:
          </note>
          <note>
            Fru talman! Känner igen den bild som jag lyfter fram jag är ju
            inte ensam om att tycka på det här sättet. Att tala om de beslut
            som fattades 1988, 1991 och 1994 känns, tycker jag, som att man
            negligerar och förminskar de regeringar som satt då. De fattade
            olika beslut jämfört med vårt nollställningsbeslut, för att ge
            nya lagstiftningar, nya förändringar inom det här området, en
            rimlig chans att bli till bra system från början. Det är ju detta
            det handlar om. Jag tycker ändå att det känns som att vår motion,
            även om vi har försökt vara väldigt tydliga i den, inte når fram
            till Socialdemokraterna. Jag har ändå ett litet hopp. Kanske regeringen
            kan läsa en gång till och komma med ett eget förslag. Det är ju
            egentligen regeringarna som vid de här tidigare tillfällena har
            gjort dessa förändringar. Det är inte riksdagens beslut det har
            handlat om då. Så även om jag inte får något svar här i riksdagen
            nu hoppas jag ändå att det finns möjligheter längre fram.
          </note>
          <note type="speaker">
            Anf. 20 GÖTE WAHLSTRÖM (s) replik:
          </note>
          <note>
            Fru talman! Jag hade ett aningen långt anförande, men eftersom
            det är en bred frågeställning vi har diskuterat blev det på det
            viset. Jag försökte i mitt anförande belysa den problematik som
            ligger i situationen i övergången. Jag försökte också visa på
            möjliga vägar att ta sig an situationen, och också vad som har
            hänt under resans gång vad gäller tillförda medel till Migrationsverket
            och Utlänningsnämnden. Så det har hänt mycket.
          </note>
          <note>
            Socialdemokratin skulle inte vara lyhörd för situationen. Det
            är klart att man måste ställa sig frågan efter att ha lyssnat
            på hela debatten: Hur kommer Centern att hantera framtiden? Kommer
            man att villkora det här med nollställning inom alliansen? Det
            är också en fråga som vi naturligtvis måste ställa oss med det
            snaraste. Den frågan var inte uppe på det så kallade Bankerydsmötet,
            som jag annars känner stolthet över eftersom jag också är bankerydsbo.
            Men frågeställning var inte uppe. Den kommer naturligtvis också
            att få hanteras inom ramen för alliansen.
          </note>
          <note type="speaker">
            Anf. 21 MAURICIO ROJAS (fp) replik:
          </note>
          <note>
            Fru talman! Göte Wahlström! Åtta år och åtta månader har gått
            sedan regeringen i januari 1997 tillsatte en parlamentarisk kommitté
            för att se över en asylprocess som vi redan då visste var undermålig.
            Vi kan diskutera varför det har tagit så lång tid nästan nio år
            men du måste tillstå att vi på något sätt måste ha ett ansvar
            för att inte ha hanterat den här situationen på ett mera skyndsamt
            sätt. Vi har ett ansvar gentemot människor som sitter här och
            många andra som inte sitter här, som har hanterats i och har blivit
            en del av en process som vi visste var undermålig, som vi i alla
            partier förkastade. Är inte det ett ansvar som vi måste ta i dag?
          </note>
          <note>
            Sedan pratar du om kostnader. 40 miljoner, 1 miljard man har
            till och med läst om 8 miljarder. Detta är ett otroligt oansvarigt
            sätt att räkna dagligen. Jag har försökt få underlaget från Regeringskansliet
            men har inte fått det.
          </note>
          <note>
            Jag skulle vilja fråga: Hur räknar en socialdemokrat de mänskliga
            kostnader som väntan, osäkerhet och otrygghet ger upphov till?
            Hur räknar du kostnader för unga människor och för barn när de
            får vänta såsom de har gjort? Och de liv som finns här i Sverige:
            Hur räknar en socialdemokrat? Vilken matematik använder ni? Ni
            som pratar om miljarder kronor: Prata nu om de andra kostnaderna!
            Det vore mycket bra att få höra det. Dessa människor behöver veta
            hur ni räknar.
          </note>
          <note>
            Till sist: Ni pratar om kollektiva beslut. Här finns det bara
            ett kollektivt beslut som kommer att fattas, nämligen det ni föreslår:
            att förvägra dessa människor kollektivt att få en chans att leva
            i Sverige.
          </note>
          <note type="speaker">
            Anf. 22 GÖTE WAHLSTRÖM (s) replik:
          </note>
          <note>
            Fru talman! Jag har försökt visa på den problematik som har legat
            i hanteringen av ärendet. Utanför den retoriska debatt som vi
            nu befinner oss i upplever jag att det har funnits en stor förståelse
            för den problematik som vi har att hantera. Det är ingen lätt
            ordning att överföra dessa ärenden till en domstolsprövning, som
            vi nu ska göra. Likväl är vi nu glada att vi är framme vid det
            resultatet och kan se att vi har hittat en lösning som innebär
            att vi ska få en bättre hantering av ärendena framgent. Det känns
            positivt.
          </note>
          <note>
            Men jag är rädd för den debatt som bland annat Mauricio Rojas
            nu hänger sig åt, det vill säga att i någon form av plakatpolitik
            föra ut budskap som i sin förlängning naturligtvis är bekymmersamma
            eftersom de kan innebära att man i stället ska stå till svars
            för löften som man har ställt ut i en het politisk debatt.
          </note>
          <note>
            Vi vill ta ansvar för den här politiken. Det är därför vi inte
            kunde lägga fram det förslag som var så felberäknat initialt,
            där vi påtalar att det här kommer att kosta 1 miljard. I dag ser
            vi resultatet, och även Mauricio Rojas parti får naturligtvis
            lägga fram budgetförslag som innebär att man måste täcka dessa
            kostnader som en ny instans- och processordning kommer att innebära.
            Vi måste naturligtvis också fundera över förlängningen när det
            gäller integrationsfrågorna och annat som kommer med anledning
            av det förslag som nu läggs fram i en reservation från bland annat
            Mauricio Rojas parti. Vi tar ansvar för politiken, och det är
            det vi försöker visa genom att i den här debatten lyfta fram vårt
            synsätt.
          </note>
          <note type="speaker">
            Anf. 23 MAURICIO ROJAS (fp) replik:
          </note>
          <note>
            Fru talman! Det här är ingen retorisk debatt. Det handlar om
            människor av kött och blod som sitter här. Jag ville veta hur
            ni räknar, hur ni räknar de dagar de har väntat, de barn som inte
            kan sova på nätterna. Det ingår inte i budgeten. Men i min budget,
            i mitt samvete, och i ditt, borde det ingå. Ingen regering kan
            regera utan att också räkna sådana saker.
          </note>
          <note>
            Visst kommer det att kosta, inte minst med den integrationspolitik
            som ni bedriver, för när ni räknar så räknar ni med att dessa
            människor ska hamna i utanförskap när de får stanna i Sverige.
            Er politik har ju lett till att väldigt många av dessa människor
            har hamnat i utanförskap.
          </note>
          <note>
            Vi tror på en annan integrationspolitik. Dessa människor kan
            göra rätt för sig. De kan göra nytta i Sverige. Vi behöver dem.
            De behöver oss. Låt oss göra om integrationspolitiken och inte
            använda den för att stoppa de människor som behöver stanna hos
            oss.
          </note>
          <note type="speaker">
            Anf. 24 GÖTE WAHLSTRÖM (s) replik:
          </note>
          <note>
            Fru talman! Mauricio Rojas talar om att han vill bibehålla den
            humanitära flyktingpolitik som Sverige har kännetecknats av. Det
            vill vi också. Men vi ska göra det på ett sätt som innebär att
            vi också kan se helheten i det nya perspektiv som vi nu befinner
            oss i. Det är det vi tar ansvar för.
          </note>
          <note>
            Jag är glad att Mauricio Rojas säger att Sveriges flyktingpolitik
            i ett historiskt perspektiv har varit human, offensiv och positiv.
            Det är just den bilden vi vill se förlängningen av med vår politik
            och det förslag som vi nu lägger. Det är inte det synsätt som
            emellanåt målas upp i plakatpolitik i dagens debatt.
          </note>
          <note type="speaker">
            Anf. 25 TOBIAS BILLSTRÖM (m) replik:
          </note>
          <note>
            Fru talman! Jag har en fråga till Göte Wahlström som jag egentligen
            ställde redan när vi hade remissdebatten om det här ärendet den
            31 maj. Det är egentligen två frågor. Jag har redan ställt dem
            till Barbro Holmberg i talarstolen, men jag tycker att det kan
            vara intressant att höra vad Göte Wahlström har att säga om saken
            också.
          </note>
          <note>
            Det rör naturligtvis nyrekryteringen av nämndemän till de nya
            migrationsdomstolar som ska inrättas. Detta är en fråga som vi
            på moderat sida bedömer som ganska komplicerad. Jag hörde vad
            Göte Wahlström sade om tillskjutande av nya resurser och behovet
            av utbildning. Vårt problem, som vi upplever det från moderat
            sida, är dels att det handlar om väldigt många nya personer, dels
            att det finns ett antal utstående frågor som ännu inte har fått
            sin lösning. Det är bra att det sitter en nämndemannakommitté
            som tittar på de här frågorna, men den tillsattes innan det förslag
            som riksdagen nu har att ta ställning till kom upp på bordet.
            Det innebär att det finns frågor som rör ersättningsnivåer och
            frågor som rör den mycket skeva demografi som finns inom den svenska
            nämndemannakåren för närvarande som måste få en lösning.
          </note>
          <note>
            Min fråga till Göte Wahlström är: Kommer regeringen att ge förnyade
            direktiv till Nämndemannakommittén med anledning av antagandet
            av den nya instans- och processordningen, eller vad kommer att
            ske? Får kommittén inga andra direktiv så kommer man att fortsätta
            arbeta med de nuvarande ingångsvärdena, och då handlade det inte
            om 1 200 nya nämndemän för att bemanna organisationen.
          </note>
          <note>
            I anslutning till det vill jag kort ta upp frågan om pengar i
            budgeten för att se till att domare och nämndemän faktiskt får
            utbildning, så att praxis kan utvecklas. Det är också en fråga
            som bör ställas, och jag ser inte i betänkandet att man blickar
            längre än utgången av 2006. Det tycker jag är lite olyckligt.
          </note>
          <note type="speaker">
            Anf. 26 GÖTE WAHLSTRÖM (s) replik:
          </note>
          <note>
            Fru talman! Det är relevanta frågeställningar som Tobias Billström
            lyfter fram, och det är just diskussionen om de frågeställningarna
            som har varit med i processen som har gjort att den också har
            blivit en något utdragen process. De visar på komplexiteten.
          </note>
          <note>
            Nu har vi konstaterat och konstaterar att det ligger en rad uppdrag
            och utredningar i processen. Jag utgår naturligtvis ifrån att
            regeringen också ser till att de nya frågeställningar som är förknippade
            med den nya lagstiftningen och den nya instans- och processordningen
            lyfts in i detta arbete. Där förutsätter jag också att den ekonomi
            som behövs ställs till förfogande. Det är därför jag vid ett antal
            tillfällen och replikskiften har markerat den stora kostnadsökning
            som har skett under resans gång från initialt 40 miljoner till
            i dag 1 miljard. Det är alltså kopplat till precis de frågeställningar
            som Tobias Billström lyfter fram.
          </note>
          <note type="speaker">
            Anf. 27 TOBIAS BILLSTRÖM (m) replik:
          </note>
          <note>
            Fru talman! Då ska jag alltså tolka Göte Wahlström som att man
            kommer att ge andra direktiv till den sittande Nämndemannakommittén
            i så fall, så att den kommer att belysa de här frågorna. Jag ska
            också tolka det som att man i den budget som regeringen lägger
            fram nu om några veckor kommer att ha ett vidare perspektiv på
            frågan om finansiering. Det skulle vara angeläget att få ja eller
            nej till svar på de här frågorna.
          </note>
          <note type="speaker">
            Anf. 28 GÖTE WAHLSTRÖM (s) replik:
          </note>
          <note>
            Fru talman! Låt mig titta på vilka direktiv som regeringen kommer
            att ge till de sittande utredningarna. Men jag kan lova Tobias
            Billström att socialdemokratin har tagit ansvar för de reformer
            som vi vill genomföra. Vi har gjort det genom tider, och vi kommer
            att göra det framgent.
          </note>
          <note>
            Vi kommer under de kommande veckorna, när vi ska presentera den
            budget som gäller för kommande år, se att där kommer att finnas
            medel för att täcka de reformer som vi fattat beslut om eller
            tänker fatta beslut om under de kommande åren.
          </note>
          <note type="speaker">
            Anf. 29 Statsrådet BARBRO HOLMBERG (s):
          </note>
          <note>
            Fru talman! Många har redan tidigare i den här debatten sagt
            att detta är en historisk dag. Det vill jag verkligen instämma
            i. Det här är, tycker jag, en milstolpe i svensk flyktingpolitiks
            historia. Vi har nu ett enigt socialförsäkringsutskott som föreslår
            att Utlänningsnämnden ska ersättas med länsrätter och kammarrätt.
            Det är det som riksdagen ska ta ställning till i dag.
          </note>
          <note>
            Kärnan i den här reformen och det förtjänar att upprepas är att
            vi nu får en asylprocess med ökad muntlighet och tvåpartsförfarande
            i domstol. Det betyder, som också Ulla Hoffmann tidigare nämnde,
            att den enskilde asylsökande, som fått ett avslag av Migrationsverket,
            tillsammans med sitt ombud kan lägga fram alla sina skäl för asyl.
            Migrationsverket å sin sida
          </note>
          <note>
            (Meningsyttringar från åhörarläktaren)
          </note>
          <note>
            Ajournering
          </note>
          <note>
            Kammaren beslutade kl. 11.22 på förslag av andre vice talmannen
            att ajournera förhandlingarna till kl. 11.30 på grund av att åhörarläktaren
            skulle utrymmas efter meningsyttringar bland åhörarna.
          </note>
          <note>
            Återupptagna förhandlingar
          </note>
          <note>
            Förhandlingarna återupptogs kl. 11.30.
          </note>
          <note type="speaker">
            Anf. 30 ANDRE VICE TALMANNEN:
          </note>
          <note>
            Jag vill meddela att debatten kommer att fortsätta efter det
            att åhörarläktaren utrymts.
          </note>
          <note>
            Ajournering
          </note>
          <note>
            Kammaren beslutade kl. 11.31 på förslag av andre vice talmannen
            att ajournera förhandlingarna till kl. 11.40 i väntan på att åhörarläktaren
            skulle utrymmas.
          </note>
          <note>
            Återupptagna förhandlingar
          </note>
          <note>
            Förhandlingarna återupptogs kl. 11.40.
          </note>
          <note type="speaker">
            Anf. 31 ANDRE VICE TALMANNEN:
          </note>
          <note>
            Innan vi påbörjar debatten vill jag meddela att vi under statsrådets
            anförande inte kommer att ha några åhörare. De kommer att släppas
            in vid ett senare tillfälle, då de också naturligtvis kommer att
            få en uppmaning att inte göra några olika typer av yttranden uppifrån
            läktaren. Vi hoppas att det ska klara sig med detta, men om det
            här upprepas så ser vi oss tvingade att återigen utrymma läktaren.
          </note>
          <note>
            Vi vill släppa in åhörarna igen eftersom vi vet att det är många
            som har rest hit och vill vara med, och vi vill inte stänga dem
            ute. Men under statsrådets anförande kommer alltså läktaren att
            vara tom.
          </note>
          <note type="speaker">
            Anf. 32 Statsrådet BARBRO HOLMBERG (s):
          </note>
          <note>
            Fru talman! Jag tror att det vi just har upplevt vittnar om hur
            oerhört starka känslor som finns när det gäller flyktingpolitik.
            Jag tror också att det är viktigt att vi för debatten i sak. Det
            är sakliga frågor som vi ska prata om. Vi kanske inte ska ifrågasätta
            varandras motiv, men däremot måste vi diskutera lösningar på olika
            problem. Där har vi helt olika uppfattningar. Men jag tror alltså
            att det är väldigt viktigt att föra debatten i sak när det gäller
            flyktingpolitiken.
          </note>
          <note>
            Kärnan i reformen är som sagt ett tvåpartsförfarande och ökad
            muntlighet, som jag tror betyder oerhört mycket. Det betyder nämligen
            att vi får en mycket öppnare asylprocess, och det kommer också
            att öka tilltron till de beslut som kommer att fattas.
          </note>
          <note>
            Samtidigt får vi en ny utlänningslag, där vi sätter människors
            behov av skydd i fokus. Vi har sett att det har skett en enorm
            utveckling i världen de senaste decennierna. Aldrig någonsin har
            vi sett så många människor leva i demokratier som i dag.
          </note>
          <note>
            Samtidigt ser vi att förföljelse och förtryck kan ta sig nya
            uttryck. Vi ser att det finns många unga demokratier och instabila
            stater där människor utsätts för allvarliga övergrepp. Det kan
            vara samhällen med starka motsättningar utan att det direkt handlar
            om väpnade konflikter och utan att det direkt sker förföljelse
            av enskilda individer eller förföljelse av grupper av individer.
            Övergreppen kan också ske mer slumpartat och mer godtyckligt.
          </note>
          <note>
            Därför gör vi nu en utvidgning av skyddsgrunderna i den nya utlänningslagen
            så att de också omfattar personer som på grund av svåra motsättningar
            känner välgrundad fruktan för allvarliga övergrepp.
          </note>
          <note>
            Samtidigt utvidgar vi själva flyktingbegreppet till att också
            omfatta människor som förföljs på grund av sitt kön och sin sexuella
            läggning.
          </note>
          <note>
            Som Göte Wahlström tog upp ingår i dagens betänkande också förslaget
            om att införa en särskild grund för uppehållstillstånd för vittnen
            vid internationella tribunaler och domstolar. Det här stärker
            självfallet vårt arbete för att bekämpa de grövsta brotten.
          </note>
          <note>
            Vi utvidgar som sagt skyddsgrunderna, och samtidigt tar vi bort
            det något luddiga begreppet humanitära skäl. Det betyder att den
            nya lagen nu speglar det som flyktingpolitik faktiskt handlar
            om, nämligen att ge skydd till människor som flyr undan förföljelse.
            Humanitära skäl ersätts med begreppet synnerligen ömmande omständigheter.
            Det är omständigheter som är knutna till den enskilde individen.
            Vad man ska göra då är en samlad bedömning där man till exempel
            ska titta på den enskilde individens hälsotillstånd och på anpassning
            till Sverige. Det är alltså omständigheter som är knutna till
            individer.
          </note>
          <note>
            På det här sättet får vi en betydligt tydligare lagstiftning,
            där vi skiljer skyddsgrunderna åt. Jag menar att det också blir
            mer humant. En human politik måste också vara en tydlig politik,
            så att människor som kommer till Sverige faktiskt vet vad det
            är som gäller.
          </note>
          <note>
            Med den nya lag som riksdagen ska fatta beslut om i dag får vi
            också äntligen en asylprocess som har ett tydligt slut. Möjligheten
            att lämna in hur många nya ansökningar som helst tas bort. Jag
            är glad över att det nu finns en majoritet i kammaren för detta.
            Det kommer, som jag ser det, att bryta många destruktiva drivkrafter
            i asylprocessen. I det system som vi har i dag med de nya ansökningarna
            invaggas människor i falska förhoppningar om att få ett uppehållstillstånd.
          </note>
          <note>
            Vi vet att de omständigheter som åberopas i de nya ansökningarna
            ofta är nya sjukintyg. Det betyder att vi har en process som på
            något sätt driver in människor i sjukdom och ohälsa. Jag menar
            att dagens beslut också i den meningen är historiskt. Vi får en
            asylprocess med ett tydligt slut. Jag tror att det kommer att
            minska lidandet för människor i asylprocessen och framför allt
            för barnen, naturligtvis.
          </note>
          <note>
            Många har talat om barn här. Barns egna asylskäl ska utredas
            och bedömas individuellt. Det betonas starkt i den nya lagen.
            Även för barn är det självfallet skyddsbehovet som ska vara i
            fokus. Men vi säger också att när det gäller synnerligen ömmande
            omständigheter så behöver det inte vara samma allvar och tyngd
            som för vuxna för att få ett uppehållstillstånd. Det betyder i
            praktiken att det är lättare för barn att få uppehållstillstånd
            än det är för vuxna. I det vägledande beslut som regeringen fattade
            i somras fastställde vi också att det ska göras mer generösa bedömningar
            när det gäller barn.
          </note>
          <note>
            I det här sammanhanget vill jag också ta upp två andra viktiga
            förändringar som rör barn. Det gäller de barn som söker asyl och
            som kommer ensamma till Sverige. De barnen får nu, från den 1
            juli, en god man som inte bara ansvarar för barnets tillgångar,
            som gode män gör, utan som också kan träda in i vårdnadshavarens
            ställe. Det betyder att den gode mannen kan fatta beslut om var
            barnen ska bo, var de ska gå i skola och andra saker som en vårdnadshavare
            normalt kan bestämma om. Det betyder också att om barnet försvinner
            eller rymmer från det ställe där det bor vilket vi vet förekommer
            så kan den gode mannen gå in. Han eller hon har mycket större
            möjligheter i dag att ingripa än vad man hade tidigare.
          </note>
          <note>
            Den andra förändringen, som jag vet är efterlängtad, är att vi
            nu tydliggör ansvarsförhållandena när det gäller Migrationsverket
            å ena sidan och kommunerna å andra sidan. Vi säger så här: Kommunerna
            ska ha ansvaret för de ensamkommande barnens omhändertagande,
            medan Migrationsverkets roll renodlas till att handla om att utreda
            och att fatta beslut i barnets asylärende. Regeringen har lagt
            fram en lagrådsremiss, och räknar med att kunna lägga fram en
            proposition för riksdagen inom kort. Detta tror jag också är någonting
            som kommer att förstärka och förbättra mottagandet av de ensamkommande
            barnen.
          </note>
          <note>
            Jag går nu över till frågan om en allmän amnesti, som så många
            har fört fram här i dag och i den offentliga debatt som har pågått
            under en längre tid. Jag skulle vilja ägna några minuter åt att
            redogöra för regeringens syn på frågan om en allmän amnesti.
          </note>
          <note>
            Först vill jag säga att jag har stor respekt för de argument
            som lyfts fram i amnestidebatten. Jag menar att det är argument
            som bottnar i och vittnar om ett oerhört starkt engagemang för
            asylsökande människor i Sverige och för människor som tillhör
            några av de mest utsatta i vårt samhälle. Det är det engagemanget
            som jag tror är botten i diskussionen.
          </note>
          <note>
            Men jag tror inte att en allmän amnesti skulle lösa de problem
            som vi har i dag. Jag tror att vi tvärtom skulle få större och
            allvarligare problem med en allmän amnesti.
          </note>
          <note>
            Det grundläggande dilemmat i flyktingpolitiken är att en del
            människor får nej på sin asylansökan. Det kommer vi aldrig ifrån.
            Så länge vi lever i en orättvis värld och så länge vi har en reglerad
            invandring kommer det att innebära att människor som inte har
            asylskäl kommer att få avslag och måste återvända till sina hemländer,
            vilket ibland innebär sämre förhållanden än dem man skulle ha
            fått i Sverige. Det här dilemmat löser vi inte med en amnesti,
            och vi löser det inte heller med en domstolsprövning. Det kommer
            att vara så även efter den 31 mars. Människor som inte har asylskäl
            kommer att få avslag. Så ser det ut.
          </note>
          <note>
            Det här är naturligtvis oerhört svåra beslut att fatta. Det är
            oerhört svåra avvägningar som den rättsvårdande myndigheten, och
            så småningom domstolar, måste göra. För att kunna göra detta måste
            man ha några grundläggande principer.
          </note>
          <note>
            En av de principerna är individuell prövning. Att söka asyl är
            en mänsklig rättighet, och mänskliga rättigheter är individuella.
            Därför har varje person rätt att få sin sak individuellt prövad.
            Det är det som är grundbulten i asylrätten. Jag menar att en amnesti
            som innebär ett kollektivt beslut om uppehållstillstånd bryter
            mot själva grunden i asylrätten.
          </note>
          <note>
            Sedan ska vi också komma ihåg, vilket Göte Wahlström tidigare
            var inne på, att den här grundbulten i asylrätten också hotas
            från andra håll. Inom EU har vi haft en väldigt lång och stundtals
            plågsam diskussion om just detta med säkra länder. Många EU-länder
            tycker att vi ska upprätta listor över länder som vi bedömer vara
            säkra. Tanken är att om det kommer en person från ett sådant land
            och söker asyl ska den personen per automatik avvisas. Det ska
            inte ske någon individuell prövning.
          </note>
          <note>
            Det har vi sagt nej till. Vi säger nej till det av precis samma
            skäl som vi i dag säger nej till en allmän amnesti. Kollektiva
            beslut hör inte hemma inom flyktingpolitiken. Jag menar att det
            är oerhört viktigt att vi står för de grundprinciperna. Vi måste
            kunna försvara vår flyktingpolitik oavsett från vilket håll det
            blåser. Då har vi dessa grundprinciper att stå på. Det är därför
            som den individuella prövningen är oerhört viktig.
          </note>
          <note>
            Den andra grundprincipen är att det är skyddsbehovet som ska
            prövas. Det handlar inte om när man kom till Sverige, utan det
            handlar om varför man kom till Sverige. Flyktingpolitik handlar
            om att ge skydd till människor som flyr undan förföljelse. Det
            betyder att varje person har rätt att få sin sak prövad oavsett
            varifrån man kommer, oavsett när man kommer, oavsett om man är
            trevlig eller otrevlig och oavsett om man förväntas få ett arbete
            eller inte. Det som ska prövas är om man är i behov av internationellt
            skydd och ingenting annat.
          </note>
          <note>
            Det förslag som har presenterats i den motion som flera talare
            har tagit upp säger i princip att myndigheterna ska pröva allting
            annat utom just behovet av skydd. Jag menar att det leder väldigt
            fel. Då är vi väldigt långt ifrån vad flyktingpolitik faktiskt
            handlar om.
          </note>
          <note>
            En tredje grundprincip är självfallet rättssäkerheten. Helt grundläggande
            för rättssäkerheten är ju att lika fall ska behandlas lika. Med
            den amnesti som föreslås i motionen får vi två parallella system
            för människor som i dag befinner sig i asylprocessen i Sverige.
            För vissa kommer frågan om uppehållstillstånd att avgöras av den
            tidsgräns som finns. För andra kommer det att vara behovet av
            skydd som avgör. Det blir två parallella system för asylsökande
            människor som finns i Sverige i dag.
          </note>
          <note>
            Jag skulle vilja citera Anders Sundqvist som är jurist på Rådgivningsbyrån
            för asylsökande. Han menar att den här föreslagna amnestin strider
            mot den reform som riksdagen i dag ska fatta beslut om. Han säger
            så här: Jag uppfattar en amnesti som förödande för tilltron till
            asylsystemet. Om nu syftet med en reform är att höja tilltron
            tar man naturligtvis ett steg framåt, men man tar två steg tillbaka
            med en amnesti.
          </note>
          <note>
            Sedan skulle jag också vilja kommentera det som många säger om
            att en amnesti skulle göra ett rent bord. Det blir ju precis tvärtom.
            Det är inte bara fler saker som ska prövas med den föreslagna
            amnestin, dock inte skyddsbehovet, utan det är också fler människor
            som ska prövas. Det är gamla ärenden som återigen läggs på myndigheternas
            bord. Det handlar om 10 00020 000 nya ärenden. Det blir inte något
            rent bord.
          </note>
          <note>
            Fru talman! När man lyssnar på de inlägg som har gjorts i den
            här debatten låter det precis som om svensk flyktingpolitik närapå
            är sämst i världen. Jag tror uppriktigt sagt inte att det är en
            bild som de flesta människor i Sverige ställer upp på. Sverige
            har tagit, och tar, ett oerhört stort ansvar för flyktingsituationer
            i världen. Vi tar ett oerhört stort ansvar för de människor som
            kommer hit och söker asyl. Sverige har i förhållande till andra
            länder en betydligt mer generös politik. På punkt efter punkt
            skiljer Sverige ut sig i en internationell jämförelse. FN:s flyktingkommissarie
            har vid ett flertal tillfällen betonat att Sverige är ett föregångsland
            när det gäller flyktingpolitiken.
          </note>
          <note>
            Som jag sade inledningsvis fortsätter vi också att utveckla politiken
            och förstärka asylrätten. I årets budget kommer vi att göra ytterligare
            satsningar på att förbättra mottagandet. Det handlar om skola,
            hälso- och sjukvård och sociala insatser.
          </note>
          <note>
            Men det betyder på intet sätt att vi inte har problem i asylprocessen.
            Vi har en rad olika problem i asylprocessen som vi måste ta itu
            med. Ett sådant problem är långa handläggningstider. Även om vi
            nu har fått ned handläggningstiderna så att de ligger på sju månader
            för ett första beslut är vi inte nöjda med det. Vi kommer att
            nå sexmånadersmålet under det här året. Det är väldigt viktigt
            att människor får besked i god tid.
          </note>
          <note>
            Vi har också problem när det gäller identitetshandlingar. 93
            % av dem som söker asyl i Sverige i dag har inga identitetshandlingar.
            Detta är självfallet ett av de största problem som vi har. Det
            skapar oerhörda svårigheter i asylprocessen. Här måste också åtgärder
            vidtas.
          </note>
          <note>
            Ytterligare ett problem som väldigt många har tagit upp handlar
            om de människor som får ett avslagsbeslut men inte kan återvända
            av olika skäl. Det handlar om människor som har fått sin sak prövad
            och där man har bedömt att de inte har asylskäl, samtidigt kan
            eller vågar många av dem inte återvända till sina hemländer. Det
            kan handla om att hemländerna inte tar emot dessa människor. Det
            kan handla om att det blir nya oroligheter i hemlandet, eller
            det kan vara andra skäl som gör att människor blir kvar i Sverige
            under väldigt lång tid.
          </note>
          <note>
            Många har också tagit upp barn och barnfamiljer i den här situationen.
            Dessa barn har det oerhört svårt. Det är barn som lever i en väldigt
            svår situation. Det är barn som går i skolan och har skaffat sig
            kompisar. För många har Sverige blivit hemlandet eftersom de inte
            känner något annat land. Föräldrarna i många av de här familjerna
            mår väldigt dåligt. De har ett avslagsbeslut och ska återvända,
            men av något skäl kan myndigheterna inte skicka tillbaka dem.
            Under den senaste tiden har vi också sett att antalet människor
            som blir kvar i Sverige ökar. Det är naturligtvis oerhört svårt
            för de människor som blir drabbade, men det är också ett problem
            för samhället. Vi ska inte ha ett samhälle där det finns människor
            som lever i men samtidigt utanför samhället. Det är väldigt destruktivt
            för samhället.
          </note>
          <note>
            Så visst finns det problem, och det är problem som måste lösas.
            Men jag säger igen att jag verkligen vänder mig emot den mycket
            negativa bild av svensk flyktingpolitik som målas upp.
          </note>
          <note>
            Sammanfattningsvis: Med det beslut som riksdagen kommer att fatta
            i dag får vi en tydligare asylprocess. Den blir också öppnare.
          </note>
          <note>
            Jag tror att det är oerhört viktigt för de människor som finns
            i asylsystemet. Människor måste veta vad det är som gäller, och
            man måste kunna följa sitt ärende. Man måste kunna förstå varje
            steg som tas i asylprocessen, oavsett om det blir ett ja eller
            ett nej när det gäller besluten.
          </note>
          <note>
            I detta anförande instämde Eva Arvidsson, Luciano Astudillo,
            Christina Axelsson, Cinnika Beiming, Anders Bengtsson, Mona Berglund
            Nilsson, Jan Björkman, Claes-Göran Brandin, Catharina Bråkenhielm,
            Marianne Carlström, Mikael Damberg, Susanne Eberstein, Tomas Eneroth,
            Kerstin Engle, Christer Erlandsson, Matilda Ernkrans, Kenneth
            G Forslund, Agneta Gille, Monica Green, Barbro Hietala Nordlund,
            Hans Hoff, Carina Hägg, Berit Högman, Margareta Israelsson, Inger
            Jarl Beck, Jan Emanuel Johansson, Peter Jonsson, Anita Jönsson,
            Sonia Karlsson, Yilmaz Kerimo, Lennart Klockare, Kerstin Kristiansson
            Karlstedt, Kurt Kvarnström, Jarl Lander, Jan-Olof Larsson, Britta
            Lejon, Göran Magnusson, Louise Malmström, Carina Moberg, Pia Nilsson,
            Inger Nordlander, Kjell Nordström, Carina Ohlsson, Mariam Osman
            Sherifay, Veronica Palm, Nikos Papadopoulos, Göran Persson i Simrishamn,
            Marina Pettersson, Raimo Pärssinen, Ola Rask, Hans Stenberg, Thomas
            Strand, Tommy Ternemar, Rezene Tesfazion, Tone Tingsgård, Börje
            Vestlund, Göte Wahlström, Lars Wegendal, Ulla Wester, Anders Ygeman
            och Mariann Ytterberg (alla s).
          </note>
          <note type="speaker">
            Anf. 33 ANDRE VICE TALMANNEN:
          </note>
          <note>
            Vi tänker nu tillåta att åhörarna kommer in innan vi börjar replikskiftet.
            Vi tar en kort paus så att vi har lugnt i kammaren innan vi börjar
            replikskiftet.
          </note>
          <note type="speaker">
            Anf. 34 SVEN BRUS (kd) replik:
          </note>
          <note>
            Fru talman! Jag tycker, precis som statsrådet, att det är bra
            att den nya reviderade utlänningslagen vidgar skyddsgrunderna.
            Det är oerhört viktigt.
          </note>
          <note>
            Statsrådet och jag vet ju att det är en sak vad man skriver i
            lagen, men att det är oerhört viktigt att lagens tillämpning och
            den praxis som utvecklas går i samma riktning. Det ska vi hoppas
            på.
          </note>
          <note>
            Jag fastnade för ett uttryck som statsrådet använde när det gäller
            de vidgade skyddsgrunderna och vilka människor som skulle omfattas.
            Det var att hälsotillståndet skulle bedömas, men också anpassningen
            till Sverige. Jag skulle vilja att Barbro Holmberg utvecklar vad
            hon menade med det. Möjligen menade hon anknytning. Då kan jag
            ha en viss förståelse för det. Men vad ligger i ordet anpassning?
          </note>
          <note>
            Jag vill fråga hur statsrådet ser på effekterna av det vägledande
            beslutet från den 7 juli om de apatiska barnen. Det visar sig
            nu av den kartläggning som till exempel Sydsvenskan gjorde för
            en tid sedan att det här egentligen inte får någon effekt. Man
            fortsätter att avvisa barn med dessa uppgivenhetssyndrom. 400
            barn lever i dag i Sverige med den här allvarliga diagnosen.
          </note>
          <note>
            Jag vill fråga statsrådet: Vilket hopp kan de här barnen och
            familjerna få av det vägledande beslutet från den 7 juli om det
            nu i praktiken visar sig att det inte har inträtt någon förändring?
          </note>
          <note type="speaker">
            Anf. 35 Statsrådet BARBRO HOLMBERG (s) replik:
          </note>
          <note>
            Fru talman! Jag måste ha uttryckt mig väldigt oklart. När det
            gäller de utvidgade skyddsgrunderna handlar det om människor som
            riskerar att utsättas för allvarliga övergrepp i sina hemländer.
            Där vidgar vi begreppet och skyddsgrunderna.
          </note>
          <note>
            När det gäller anknytning jag håller helt med om att det är ett
            bättre ord till Sverige och hur man ska bedöma hälsotillstånd
            är det under begreppet synnerligen ömmande omständigheter.
          </note>
          <note>
            Det är på det sättet vi skiljer det åt.
          </note>
          <note>
            När det gäller skyddsgrunder och flyktingskap handlar det om
            skydd undan förföljelse. Det handlar om förhållandena i hemlandet,
            förhållanden som man lämnar.
          </note>
          <note>
            När det gäller synnerligen ömmande omständigheter är det naturligtvis
            omständigheter som är knutna till just den personen. Det kan vara
            hälsotillståndet, och det kan vara anknytningen till Sverige.
          </note>
          <note>
            Praxisbeslutet den 7 juli var ett praxisbeslut för att säkerställa
            att svårt sjuka barn inte bara apatiska barn ska få stanna i Sverige.
            Riksdagen avslog en amnesti för apatiska barn, men riksdagen sade
            inte nej till att svårt sjuka barn ska stanna i Sverige. Den praxisen
            har regeringen nu fastställt. Det gäller apatiska barn, men det
            gäller också andra barn med mycket svåra sjukdomar.
          </note>
          <note>
            Det är det som är en viktig principfråga. Vi ska ha regler som
            gäller för alla. Vi ska ha regler som gäller för alla barn, så
            att alla barn som är svårt sjuka ska stanna i Sverige.
          </note>
          <note type="speaker">
            Anf. 36 SVEN BRUS (kd) replik:
          </note>
          <note>
            Fru talman! Det är bra att vi har regler, men reglerna måste
            också få någon effekt i den praktiska verkligheten. Det vi har
            sett hittills efter sommaren är att ju att det beslut som vi föreslog
            skulle fattas, nämligen att man skulle omfattas av en amnesti
            på den här diagnosen, verkligen skulle ha betytt något för de
            här familjerna och barnen. Det beslut som regeringen fattade den
            7 juli har uppenbarligen inte betytt någonting. Man fortsätter
            ju att avvisa barn som har den här diagnosen.
          </note>
          <note>
            Jag vill komma tillbaka till den här debattens huvudtema, nämligen
            amnesti. Även statsrådet upprepar frågan om de kollektiva besluten.
            Vi har ett antal lagar här i landet som snävar in en personkrets.
            Vi kan ta LSS som exempel. Den snävar in vilka personer som omfattas
            av den. Det innebär ju inte att LSS eller andra liknande lagar
            är kollektiva lagar. Man bedömer ju inte människor kollektivt.
            Inom ramen för de här lagarna gör man en individuell bedömning.
            Det är precis vad som ska ske i det här fallet också.
          </note>
          <note>
            Jag vet inte hur många gånger det ska behöva upprepas. Jag gör
            det återigen.
          </note>
          <note>
            Jag vill ställa samma fråga till statsrådet som till Göte Wahlström:
            Om det nu är så att de människor som vi vill stifta den här lagen
            för redan finns i Sverige, vilket de i stor utsträckning gör De
            finns gömda och de finns utanför samhället. och regeringen säger
            nej till vårt förslag om en flyktingamnesti, vad är då regeringens
            tanke för dessa människor? Ska de fortsätta att år efter år leva
            i en gråzon utanför samhället, eller finns det någon annan tanke
            som kan ge dem ett värdigt liv?
          </note>
          <note type="speaker">
            Anf. 37 Statsrådet BARBRO HOLMBERG (s) replik:
          </note>
          <note>
            Fru talman! Det var många saker på en gång. När det gäller regeringens
            praxisbeslut är det självklart att detta har fått effekt. Det
            har fått den effekten att vi så att säga har sänkt ribban för
            alla barn. Det ska göras en generösare bedömning. Sydsvenska Dagbladets
            kartläggning i all ära, men vad vi nu gör är att låta Migrationsverket
            titta på vad detta har fått för effekt och hur det ser ut när
            det gäller bedömningen i dessa fall.
          </note>
          <note>
            Sedan handlade det om kollektiva beslut. Visst är det ett kollektivt
            beslut när man säger att alla människor som kommer före en viss
            tidsgräns ska få stanna. Det är ett kollektivt beslut i grundfrågan,
            nämligen huruvida man ska få uppehållstillstånd eller inte. Sedan
            har det i motionen lagts på en massa andra saker som det ska göras
            individuella bedömningar av, men i grundfrågan, huruvida man får
            ett uppehållstillstånd i Sverige eller inte, är det ett kollektivt
            beslut. Detta, menar jag, hör inte hemma i asylpolitiken.
          </note>
          <note type="speaker">
            Anf. 38 TOBIAS BILLSTRÖM (m) replik:
          </note>
          <note>
            Fru talman! Jag ska tacka statsrådet för att hon kommer hit i
            dag. Å mina och övriga här i kammarens vägnar ber jag också om
            ursäkt för händelserna på läktaren nyss och uttrycker en förhoppning
            om att detta inte inträffar igen.
          </note>
          <note>
            Statsrådet har hört mina frågor till Göte Wahlström om ändrade
            direktiv till Nämndemannakommittén och om en fortsättning på utbildningsinsatserna
            efter det att NIPU:n väl har börjat genomföras. Jag vill gärna
            ha svar på bägge dessa frågor. Kommer regeringen att ge sådana
            direktiv till Nämndemannakommittén att den i sin översyn även
            kommer att inkludera utvidgningen med 1 200 nämndemän, i runda
            tal, för att täcka behovet hos migrationsdomstolarna? Kommer det
            också att märkas i budgeten att man skjuter till resurser för
            praxisutveckling och inte bara för den inledande fasen av NIPU:n?
          </note>
          <note>
            Sedan har jag en kompletterande fråga om arbetskraftsinvandring
            och asylpolitik. Vi moderater menar att detta är en väldigt viktig
            fråga. Vi ser detta att låta dem som kan och vill arbeta komma
            till Sverige och göra rätt för sig som en väg framåt för att faktiskt
            minska tillströmningen av asylsökande, ta ned köerna och få en
            bättre ordning till stånd. Min fråga är om statsrådet delar den
            uppfattning som jag nu fört fram om kopplingen mellan arbetskraftsinvandring
            å ena sidan och asylpolitik å den andra.
          </note>
          <note type="speaker">
            Anf. 39 Statsrådet BARBRO HOLMBERG (s) replik:
          </note>
          <note>
            Fru talman! När det först gäller reformen, nämndemän och så vidare
            kan jag säga att jag ägnat många sömnlösa nätter åt att tänka
            på detta: Kommer den här reformen nu faktiskt att fungera i verkligheten?
            Kommer vi att få tag på 400 föredragande jurister, 100 nya domare
            och så vidare? Nu känner jag mig oerhört trygg med det eftersom
            vi har börjat förberedelsearbetet i så väldigt god tid. Rekryteringsarbetet
            är i full gång. Vi kommer också att lösa lokalfrågor och andra
            sådana praktiska frågor.
          </note>
          <note>
            När det sedan gäller nämndemän är det helt riktigt som Tobias
            Billström säger: Det behövs väldigt många nämndemän. Dessa är
            det ju de politiska partierna som utser. Här har vi ett gemensamt
            ansvar att se till att fylla på så att vi verkligen får tillräckligt
            många nämndemän.
          </note>
          <note>
            Jag håller också med om att vi måste få en annan grund när det
            gäller rekryteringen av nämndemän. Vi måste få en breddad rekrytering.
            Regeringen kommer att lägga fram en lagrådsremiss med utgångspunkt
            i ett av de betänkanden som Nämndemannakommittén har presenterat
            så att vi får en breddad rekryteringsbas för nämndemän.
          </note>
          <note>
            När det sedan gäller arbetskraftsinvandringens koppling till
            asylsökande vet vi egentligen väldigt lite om det. EU-kommissionen
            gjorde för en tid sedan en studie av just detta och konstaterade
            att det finns ett visst samband såtillvida att det finns människor
            som egentligen vill arbeta men i stället använder sig av asylsystemet
            för att komma in och kunna börja arbeta. Det finns ett visst sådant
            samband, men man kan inte säga att det är kommunicerande kärl.
          </note>
          <note>
            När det gäller arbetskraftsinvandring har vi ju också en utredning
            som ser över just de frågorna.
          </note>
          <note type="speaker">
            Anf. 40 TOBIAS BILLSTRÖM (m) replik:
          </note>
          <note>
            Fru talman! Det här är en väldigt viktig fråga. Visst har de
            politiska partierna ett ansvar för att rekrytera, men grundförutsättningarna
            för systemet är ju de som staten ställer upp. Vi vet i dag att
            en mycket stor problematik i rekryteringen av nya nämndemän handlar
            om ersättningssystemen. Det är väldigt dåligt betalt för att ställa
            upp och göra tjänst som nämndeman. Detta är också någonting som
            måste lösas. De här nya processerna kommer att vara mycket långa.
            Det blir stora sjok som man måste tjänstgöra i migrationsdomstolen,
            om jag förstått saken rätt, för att detta ska kunna hanteras.
            Det är väldigt angeläget att denna fråga får sin lösning. Kommer
            ersättningsfrågan att tas upp i den lagrådsremiss som statsrådet
            nu pratar om?
          </note>
          <note>
            När det sedan gäller arbetskraftsinvandringen är det självklart
            att det inte är fullständigt kommunicerande kärl. Det är också
            helt riktigt att vi har en kommitté som sitter och tittar på detta.
            Vad jag var intresserad av var mer om statsrådet delade uppfattningen
            att det i så fall är nödvändigt att arbeta vidare och få till
            stånd en arbetskraftsinvandringspolitik som på nytt ger människor
            möjligheten att söka sin utkomst och sin framtid i vårt land inte
            bara som asylsökande utan också som arbetskraftsinvandrare.
          </note>
          <note type="speaker">
            Anf. 41 Statsrådet BARBRO HOLMBERG (s) replik:
          </note>
          <note>
            Fru talman! Det kommer som sagt att läggas fram en lagrådsremiss
            med utgångspunkt i det nämndemannakommittébetänkande som kom 2002.
            Exakt vilka delar som ingår i det betänkandet kan jag tyvärr inte
            svara på, men jag kan återkomma till Tobias Billström om det lite
            senare.
          </note>
          <note>
            När det gäller arbetskraftsinvandring tror jag definitivt att
            vi behöver titta på detta. Vi behöver få en migrationspolitik
            inte bara i Sverige och Europa utan också i världen. Vi ser i
            dag att 200 miljoner människor lever utanför det land där de är
            födda, och det är mer än någonsin tidigare. 10 miljoner av dem
            är flyktingar; resten är människor som rör sig från ett land till
            ett annat. Här tror jag att vi behöver en global ordning för migrationsfrågorna.
            Vi behöver också diskutera detta mycket mer i EU, vilket vi också
            håller på med. I Sverige har vi den parlamentariska kommitté som
            jag nämnde och som just tittar på arbetskraftsinvandring och vilka
            regler som ska gälla för framtiden. Vi har en flyktingpolitik,
            och det är en sak, men vi måste också ha en migrationspolitik
            som möter de behov som finns. Och det är behov som hela tiden
            förändras. Det sker nämligen oerhört stora förändringar inom det
            här området.
          </note>
          <note type="speaker">
            Anf. 42 ANDRE VICE TALMANNEN:
          </note>
          <note>
            Innan jag ger ordet till Mauricio Rojas vill jag erinra om att
            kammarens överläggningar inte får störas av åhörarna på läktaren.
            Kommer oordning att uppstå på nytt på åhörarläktaren kommer jag
            återigen att utvisa samtliga åhörare. Vi måste kunna få föra den
            här debatten i rätt ordning här i kammaren.
          </note>
          <note type="speaker">
            Anf. 43 MAURICIO ROJAS (fp) replik:
          </note>
          <note>
            Fru talman! På sistone har vi kunnat läsa att Regeringskansliet
            har gjort en beräkning av vad en så kallad amnesti skulle kosta
            8 miljarder kronor, står det att läsa i Dagens Nyheter och andra
            tidningar. Jag har försökt få underlaget för den här beräkningen.
            Jag har skrivit till er du har fått kopior av mina mejl men inte
            fått någonting. Jag vill veta: Finns det sådana beräkningar? Och
            än viktigare: Hur beräknar ni kostnaderna? Det skulle säga väldigt
            mycket om er seriositet och inte minst om er integrationspolitik.
            Jag vill alltså gärna att du förklarar för mig om denna beräkning
            finns och hur ni har gjort den.
          </note>
          <note>
            Sedan var det väldigt rörande att höra dig tala om människor
            som inte kan avvisas, statslösa palestinier och många andra. Det
            finns ungefär 10 000 sådana personer i Sverige. Om du är så empatisk
            och vet så väl att de finns och inte kan återvända, varför har
            de då inte fått stanna? Var fanns din empati, din medkänsla och
            dina kunskaper under alla dessa år? Inte en enda statslös palestinier
            har avvisats på sju år. Vad har du väntat på, ministern?
          </note>
          <note type="speaker">
            Anf. 44 Statsrådet BARBRO HOLMBERG (s) replik:
          </note>
          <note>
            Fru talman! När det gäller kostnader och kostnadsberäkningar
            är det så att det inte finns någon upprättad kostnadsberäkning.
            Det kanske finns uppskattningar som gjorts i de budgetsamtal som
            förts, men det är en helt annan sak.
          </note>
          <note>
            När det gäller kostnader för invandring, som Mauricio Rojas tar
            upp här, kan man naturligtvis inte sätta prislappar på människor
            som kommer hit. Det går liksom inte. Det går inte att säga att
            det kostar si och så mycket. De människor som kommer bidrar till
            samhället. Det finns inga beräkningar. Det går inte att göra beräkningar
            på det sättet för människor som kommer till Sverige.
          </note>
          <note>
            När det sedan gäller de människor som har fått ett avslagsbeslut
            och som inte återvänder eller inte kan återvända tyckte jag att
            jag sade väldigt tydligt i mitt inledningsanförande att det naturligtvis
            är ett jätteproblem för de människor som finns här. Det är en
            oerhört svår situation för de människor som är här.
          </note>
          <note>
            Det är också väldigt svårt och problematiskt för samhället. Vi
            ska inte ha ett sådant samhälle där människor kan leva både i
            och utanför samhället. Det är ett problem som vi naturligtvis
            måste lösa. Men vi måste lösa det inom ramen för den lagstiftning
            vi har, inom ramen för de principer vi har och den grundläggande
            hållning vi har när det gäller flyktingpolitik och migrationspolitik.
          </note>
          <note type="speaker">
            Anf. 45 MAURICIO ROJAS (fp) replik:
          </note>
          <note>
            Fru talman! Det här är otroligt allvarligt, ministern. Tidningarna
            skriver att ni har räknat och kommit fram till att det är 8 miljarder.
            Ni går inte ut och dementerar det. Ni låter det bara rulla på.
            Dessutom finns det en beräkning. Det finns ett papper. Det har
            Kalle Larsson och Gustav Fridolin fått. Hur kan du säga att det
            inte finns, att det bara är något man räknat i huvudet? Säg som
            det är, berätta hur det är, säg hur ni har räknat, hur seriösa
            ni är eller gå ut och dementera det och be att få tillbaka papperet
            från Kalle Larsson, Gustav Fridolin och andra. Papperet finns.
          </note>
          <note>
            Att människor som inte kan avvisas inte får stanna är inte bara
            ett problem för dem och för samhället, ministern. Det är också
            att bryta mot utlänningslagen. Den lag som du och vi ska följa
            säger tydligt och exakt: Den som inte kan avvisas ska få stanna
            i Sverige. Berätta varför vi inte följer våra lagar! Det är det
            här vi måste reparera i dag. Vi har betett oss mot människor och
            mot våra lagar på ett oacceptabelt sätt. Du har ett personligt
            ansvar, och det ska du inte komma undan så lätt.
          </note>
          <note type="speaker">
            Anf. 46 Statsrådet BARBRO HOLMBERG (s) replik:
          </note>
          <note>
            Fru talman! Jag måste säga att jag reagerar oerhört starkt när
            man säger att de svenska domare som arbetar på våra myndigheter
            inte skulle följa våra lagar. Det är en otrolig anklagelse som
            man kommer med. Det är människor som är jurister, som är svenska
            domare som följer den lagstiftning som regering och riksdag fattar
            beslut om. Så ser det faktiskt ut.
          </note>
          <note type="speaker">
            Anf. 47 BIRGITTA CARLSSON (c) replik:
          </note>
          <note>
            Fru talman! Jag vill också förtydliga lite grann. Det är inte
            alls så att vi med vårt förslag vill öppna för en massinvandring.
            Vi vill inte heller öppna för att brottslingar ska få större möjlighet
            att stanna i vårt land. Vi vill ha en individuell prövning. Även
            om vårt förslag skulle innebära ett merarbete är det viktigt att
            man har den möjligheten.
          </note>
          <note>
            Det vi vill handlar i första hand om barnfamiljer som vistats
            i vårt land alldeles för länge. Det är barn som mår så dåligt.
            Många barn är födda här, har gått i skola här men har fått vänta
            och vänta. Genom det här förslaget skulle de få en möjlighet att
            verkligen veta att de får stanna här i Sverige och att de får
            bygga upp en framtid här.
          </note>
          <note>
            Sedan skulle jag vilja ha reda på vad det betyder när Barbro
            Holmberg pratar om att det skulle innebära allvarliga problem
            om vårt förslag skulle gå igenom. Åren 1988, 1991 och 1994 fattade
            man olika beslut beroende på att man då också gjorde förändringar
            i lagstiftningen eller förändringar inom de verk som jobbade med
            de här frågorna. Vilka problem uppstod då? Det var också någon
            form av förändring, kalla det vad ni vill för det känns nästan
            som om amnesti är ett farligt ord att använda, så att många människor
            som funnits i systemet länge fick möjligheten att stanna. Vad
            var det som var fel då?
          </note>
          <note type="speaker">
            Anf. 48 Statsrådet BARBRO HOLMBERG (s) replik:
          </note>
          <note>
            Fru talman! När det gäller barn och barnfamiljer är jag helt
            överens med Birgitta Carlsson om att vi måste se till att tiden
            som går från den dagen de kommer hit till den dagen de får ett
            beslut och de antingen återvänder eller får ett beslut om att
            stanna måste bli mycket kortare. Som jag sade i mitt inledningsanförande
            har vi fått ned handläggningstiderna. Det är nu i snitt sju månader
            som man får vänta på ett första besked. Men vi måste alltså trycka
            ned de handläggningstiderna ytterligare, därför att det också
            är en lång tid för ett barn. Det är en väldigt viktig fråga att
            vi ser till att barn inte blir gående i systemet under alltför
            lång tid.
          </note>
          <note>
            När barn och barnfamiljer har fått ett avvisningsbeslut som man
            av olika skäl kanske inte kan verkställa är det, som jag också
            sade, naturligtvis ett jättestort problem för de familjerna och
            ett problem för samhället. Det måste vi faktiskt hitta någon sorts
            lösning på. Där är jag helt överens med Birgitta Carlsson.
          </note>
          <note>
            När det sedan gäller de olika beslut som har fattats tidigare
            tror jag inte att amnesti löser problemen. Om vi definierar det
            så att vi har problem med att väldigt många människor finns i
            systemet, att många människor väntar på besked och att många människor
            inte åker tillbaka till sina hemländer är det någonting som vi
            sannolikt kommer att få problem med också efter en tid. Det engångsbeslut
            som har fattats tidigare fick följas av ytterligare ett engångsbeslut
            och ytterligare ett engångsbeslut. Om man inte följer lagen utan
            fattar olika typer av engångsbeslut leder det till förhoppningar
            hos människor. Det leder till att vi får ännu fler människor som
            är gömda. Vi får ännu fler barn och barnfamiljer som lever i en
            väldigt svår situation. Därför menar jag att vi får betydligt
            större problem med en amnesti än utan.
          </note>
          <note type="speaker">
            Anf. 49 BIRGITTA CARLSSON (c) replik:
          </note>
          <note>
            Fru talman! Jag kan ändå inte riktigt förstå varför det skulle
            behöva uppstå. Nu kommer ett nytt domstolsförfarande att träda
            i kraft. Man kommer att få vara med och föra sin egen talan på
            ett helt annat sätt. Jag tror att man då lättare kommer att förstå
            om man får avslag på sin ansökan.
          </note>
          <note>
            Om det nu är låsta positioner beroende på att vi har använt oss
            av fel uttryck hoppas jag att regeringen ändå finner en lösning
            som kommer att öppna upp för människor som lever gömda i Sverige
            i dag, barnfamiljer som har fått vänta alldeles för länge. Den
            förhoppningen har jag.
          </note>
          <note>
            Sedan vill jag också skicka med att jag inte vet om något land
            har dömts fler gånger än vi av FN:s tortyrkommitté. Hela elva
            gånger har Sverige dömts. Hur många länder ligger i det häradet?
            Hur många länder har behandlat människor på det sättet och skickat
            hem dem?
          </note>
          <note>
            Jag tycker inte att vi ska slå oss för bröstet och tala om att
            vi är så väldigt bra när det gäller det här. Jag tror inte att
            det är så många som ligger på så höga nivåer, i synnerhet som
            Sverige är ett litet land. Jag tycker att vi ska vara lite ödmjuka
            i den här frågan och göra allt vi kan med gemensamma krafter för
            att fler människor ska känna att Sverige är ett humant land att
            leva och bo i.
          </note>
          <note type="speaker">
            Anf. 50 Statsrådet BARBRO HOLMBERG (s) replik:
          </note>
          <note>
            Fru talman! Jag är helt överens med Birgitta Carlsson om det.
            Vi har problem, som jag sade, och dem ska vi, förhoppningsvis
            tillsammans, försöka lösa på olika sätt. Det är inte det jag ifrågasätter.
            Jag redogjorde för en rad olika problem som vi har i dag. Men
            jag vänder mig verkligen emot den oerhört negativa bilden av svensk
            flyktingpolitik generellt.
          </note>
          <note>
            Jag ska säga att jag är oerhört stolt över att företräda svensk
            flyktingpolitik. Jag tycker faktiskt att Birgitta Carlsson också
            ska vara det. Vi har åstadkommit väldigt mycket. Vi har åstadkommit
            oerhört mycket, och det har vi gjort tillsammans.
          </note>
          <note>
            Det finns faktiskt mycket i grunden för svensk flyktingpolitik
            som vi kan vara väldigt stolta över. Vi tar otroligt stort ansvar
            för flyktingsituationen i världen. Vi är ett av de sju länder
            i Europa och ett av de få länder i världen som tar emot flyktingar
            på kvot, det vill säga att vi lyfter ut människor från olika flyktingläger,
            flyger dem hit och ger dem en möjlighet att starta ett annat liv.
            Vi arbetar nu för att fler länder ska ta emot människor på kvot,
            att EU ska ha en gemensam flyktingkvot. Det är väldigt mycket
            vi kan göra, men vi är ett föregångsland på det här området. Det
            tycker jag ändå förtjänar att sägas.
          </note>
          <note type="speaker">
            Anf. 51 ULLA HOFFMANN (v) replik:
          </note>
          <note>
            Fru talman! Jag vill gärna svara på detta om att vi ska vara
            stolta över att vi är bättre än andra länder. Det är faktisk svensk
            flyktingpolitik vi debatterar i dag.
          </note>
          <note>
            Jag ska, som så många av mina företrädare, ta upp frågan om kollektivt
            beslut. Vi hävdar att detta inte är ett kollektivbeslut utan att
            detta är en individuell prövning av människor som tidigare har
            fått en individuell prövning i ett system som bland andra Barbro
            Holmberg nu underkänner.
          </note>
          <note>
            Vad vi fem partier säger i den motion vi har väckt och i den
            reservation vi har lämnat in är att människorna ska få stanna
            med stöd av humanitära skäl. De ska få permanent uppehållstillstånd
            av humanitära skäl. Vad jag vet ingår inte en bedömning av skyddsbehov
            där. Jag förstår ärligt talat inte de människor som påstår att
            vi inte vill ha en individuell prövning.
          </note>
          <note>
            Vi skriver dessutom att de får beviljas permanent uppehållstillstånd.
            Vi skriver inte ska beviljas utan vi skriver får just därför att
            vi vill ha en individuell prövning av de människor som befinner
            sig i systemet och av dem som har varit i asylsystemet och nu
            lever gömda. Jag ska inte kommentera det vidare.
          </note>
          <note>
            Jag har en fråga, som jag ställer tillsammans med många andra.
            Jag har hört följande replik många gånger på tv, bland annat när
            biskop Hammar och de andra religiösa företrädarna överlämnade
            de 157 000 namnunderskrifterna till statsrådet. Barbro Holmberg
            har sagt att namnunderskrifterna för en allmän generell amnesti
            inte det vi motionerar om är ett stöd för statsrådets politik.
            Jag skulle vilja höra vad statsrådet menar med det.
          </note>
          <note type="speaker">
            Anf. 52 Statsrådet BARBRO HOLMBERG (s) replik:
          </note>
          <note>
            Fru talman! Vi kanske pratar förbi varandra på något sätt. Ulla
            Hoffmann sade alldeles nyss att människor ska få stanna av humanitära
            skäl om de har kommit före en viss tidpunkt. Detta är, som jag
            ser det, ett kollektivt beslut. Man bestämmer sig för en tidsgräns,
            och då ska de få stanna av humanitära skäl. Jag menar att det
            inte hör hemma här. Det ska vara individuella prövningar av skyddsbehovet,
            Ulla Hoffmann.
          </note>
          <note>
            I motionen finns, som jag sade, en rad andra saker som ska prövas
            individuellt. Men grunden är att pröva skyddsbehovet, inte när
            människor kom utan varför de kom till Sverige.
          </note>
          <note>
            Sedan var det frågan om Sveriges Kristna Råd och namnunderskrifterna.
            Det fanns fyra krav ställda till mig. Ett var att ersätta Utlänningsnämnden
            med läns- och kammarrätter. Ett var att ha större tyngd vad gäller
            barnen i den nya ordningen. Ett var att utvidga skyddsgrunder
            för att anpassa dem bättre till de situationer som människor kommer
            från. Sedan fanns det en generell amnesti som krav.
          </note>
          <note>
            Jag har sagt att det här är ett stöd för den politik som bedrivs.
            Tre av de fyra kraven är något som vi arbetar med och som vi kommer
            att tillmötesgå. Däremot har jag sagt att jag motsätter mig en
            generell allmän amnesti av de skäl jag har redovisat tidigare.
          </note>
          <note type="speaker">
            Anf. 53 ULLA HOFFMANN (v) replik:
          </note>
          <note>
            Fru talman! Jag försökte i min förra replik säga att de människor
            som vi menar borde omfattas av en individuell prövning av ett
            så kallat nollställningsbeslut, amnesti, har fått sina skyddsbehov
            prövade en gång i tiden av en ordning som inte vare sig Barbro
            Holmberg eller jag i dag godkänner. Vi tycker inte att den var
            helt rättssäker och att den som kommer blir mer rättssäker. Vi
            säger att för att denna prövning av skyddsbehov inte ska göras
            en gång till ska de få stanna av humanitära skäl. Vi säger inte
            ska eller något annat. Vi säger inte asyl. Vi säger att de kan
            beviljas permanent uppehållstillstånd av humanitära skäl.
          </note>
          <note>
            Jag kan inte förstå varför vi inte ska kunna komma överens om
            tolkningen. Vi fem partier som står bakom motionen har lagt ned
            mycket möda och haft tillgång till expertis. Varför ska vår motion
            konsekvent misstolkas på två punkter? Den ena är det som jag tog
            upp i mitt anförande, nämligen att det skulle vara orättvist mot
            dem som kommer efter. Ja, den orättvisan finns i vilken lagstiftning
            som helst. Sedan är det den individuella prövningen. Jag förstår
            inte varför det inte går att klargöra den bilden och varför Barbro
            Holmberg vägrar att förstå.
          </note>
          <note type="speaker">
            Anf. 54 Statsrådet BARBRO HOLMBERG (s) replik:
          </note>
          <note>
            Fru talman! Först vill jag kommentera frågan om rättssäker prövning.
            Vi har en rättssäker prövning i dag. Men vi arbetar med detta,
            och vi arbetar så att vi förstärker prövningen genom att vi inför
            två ytterligare moment, nämligen ett tvåpartsförfarande och en
            ökad muntlighet i asylprocessen. Det kommer att göra asylprocessen
            bättre.
          </note>
          <note>
            Men rättssäkerhet har vi redan i dag. På Utlänningsnämnden arbetar
            domare. Det är domare som är ditlånade från länsrätter, hovrätter
            och kammarrätter. Det är vanliga svenska domare som arbetar med
            att tillämpa den lagstiftning som regering och riksdag har fattat
            beslut om.
          </note>
          <note>
            Vi måste ändå ha synsättet att man kan genomföra reformer utan
            att för den skull säga att allt annat som har gjorts tillbaka
            i tiden är helt förkastligt. Så kan vi inte ha det på något område.
            Vi arbetar på många områden med att förbättra systemen, med att
            förbättra mottagandet. Det betyder inte att allt som gjorts tidigare
            är dåligt. Det är viktigt att ha det synsättet när det gäller
            politiskt arbete och reformarbete.
          </note>
          <note type="speaker">
            Anf. 55 ANNE-MARIE EKSTRÖM (fp):
          </note>
          <note>
            Fru talman! Förra veckan när jag kom hem från en resa med riksdagens
            skatteutskott förstärktes min känsla av hur fantastiskt det är
            att kunna resa bort men att ändå ha ett hem att komma tillbaka
            till. Det var en givande och intressant resa, men sista biten
            av resan mellan Landvetter och Borås kunde inte gå fort nog. Jag
            längtade så efter en knäckebrödsmacka med Kalles randiga.
          </note>
          <note>
            Fru talman! Det finns många människor här i landet kanske även
            här på läktaren som är på flykt och som inte har ett hem att återvända
            till. Värst utsatta är de familjer som är på flykt inom Sverige.
            Det är de som har gått under jorden därför att de är rädda för
            att återvända till sitt hemland. De som gömmer sig fruktar mer
            att bli misshandlade, våldtagna och förföljda i sina hemländer
            än att leva under miserabla förhållanden någonstans i Sverige.
          </note>
          <note>
            Barbro Holmberg! Jag är inte stolt över vår flyktingpolitik,
            som den har varit hittills. Men de förändringar vi beslutar om
            i dag, med nedläggning av Utlänningsnämnden, kan göra att den
            blir bättre. Men för den skull får inte de människor som har blivit
            utsatta för den hittillsvarande asylpolitiken någon upprättelse.
          </note>
          <note>
            Fru talman! De förslag som Ulla Hoffmann nämnde tidigare i dag
            som ska göra det bättre för barn, omprövning, att de som inte
            kan återvända ska få tillgång till arbete, är självklart en bit
            på vägen, men det är långt ifrån tillräckligt. Det är inte bara
            barnfamiljer som far illa i dagens asylsystem. Jag kommer att
            återkomma till ett exempel.
          </note>
          <note>
            Fru talman! Visst kan jag hålla med om en del av de argument
            som de som är motståndare till amnesti eller omställningsbeslut
            framför. Visst är det viktigt med en individuell prövning. Förslaget
            om nollställning innebär faktiskt en individuell prövning. Grova
            brottslingar och de som inte kan styrka sin identitet göre sig
            icke besvär. Problemet är att de personer som har en annan avsikt
            med sin vistelse i landet än att söka skydd nog kommer att finnas
            kvar oavsett det blir en amnesti eller inte.
          </note>
          <note>
            Fru talman! Visst kanske det inte blir millimeterrättvisa, men
            att kalla det här orättfärdigt är ett hån mot alla de människor
            som visserligen enligt papperet fått sin sak prövad men inte på
            ett rättssäkert sätt. Det är dessa människor som har blivit orättfärdigt
            behandlade.
          </note>
          <note>
            Vi lägger ned Utlänningsnämnden på grund av att vi alla, även
            moderater och socialdemokrater, har insett att dagens system inte
            har varit rättssäkert. Varför ska inte de människor som misshandlats
            i detta system få upprättelse?
          </note>
          <note>
            Fru talman! Visst kanske det kostar en slant, men varför ska
            en havererad integrationspolitik sätta stopp för en human flyktingpolitik,
            där vi låter människor som behöver få skydd komma hit? Sverige
            kommer att behöva arbetskraft i framtiden. Och vad kostar i dag
            sjukvård för de människor som brutits ned av asylsystemet och
            traumatiska upplevelser i hemlandet? Att många människor lever
            illegalt innebär också att det uppstår illegala svartjobb, där
            redan hårt utsatta människor får arbeta för slavlöner.
          </note>
          <note>
            Fru talman! Helst hade jag självklart sett att vi inte skulle
            ha behövt en så här radikal engångsåtgärd. Men ibland måste humanitet
            och medmänsklighet segra över principen. Oavsett om det blir ett
            nej eller ja till amnesti kommer inte de gömda människorna att
            försvinna. Det är dags att sluta stoppa huvudet i sanden. De personer
            som blivit offer för den omänskliga, orättssäkra och godtyckliga
            asylpolitiken måste få upprättelse och en ny chans att börja om
            sitt liv. Det är viktigt att skilja på den tid som har varit och
            framtiden.
          </note>
          <note>
            Fru talman! Listan på exempel där asylpolitiken missat kan göras
            lång. Statsministern sade i gårdagens regeringsförklaring att
            skyddet av barn som kommer ensamma och söker asyl i vårt land
            ska stärkas, vilket också Barbro Holmberg tog upp i sitt anförande
            nyss.
          </note>
          <note>
            Men, fru talman, hur stämmer det med hur det gick till när R,
            som vi kan kalla honom, blev 18 år tre veckor efter det att han
            kommit till Sverige trots att han säger att han är 15? Han blev
            vuxen på tre veckor och har således ingen rätt till god man, fick
            bo med vuxna, inte hjälp att söka sina föräldrar.
          </note>
          <note>
            Om man är osäker om åldern ska en åldersbestämning göras, vilket
            jag självklart tycker är rätt. Men frågan är hur den görs. Det
            finns rekommendationer från Socialstyrelsen om hur man ska gå
            till väga. Trots att Socialstyrelsens regler säger att man ska
            använda tre olika bedömningssätt och att det viktigaste av dessa
            tre är att det görs en noggrann medicinsk bedömning av en barnläkare,
            gjorde man i R:s fall endast en tandröntgen. Enligt Socialstyrelsens
            rekommendationer kan tandröntgen och skelettröntgen endast användas
            som komplement till en medicinsk bedömning. En felaktig åldersutredning
            kan inte heller överklagas. R är alltså fortfarande vuxen.
          </note>
          <note>
            Sveriges Radios Ekot uppmärksammade detta i somras. Av 84 fall
            som Ekot gick igenom var det endast ett där man hade gjort en
            medicinsk bedömning. Även om man gör alla de undersökningar som
            Socialstyrelsen rekommenderar kan åldern variera tre år uppåt
            eller nedåt. I de fall som Ekot undersökte hade man i de flesta
            fall gått på den högsta åldern och därför bedömt barnet vara över
            18 år.
          </note>
          <note>
            Det minsta vi kan begära är att man använder alla metoder för
            att få en så säker bedömning som möjligt. För att människor ska
            känna tilltro till de beslut som fattas krävs det att utredningarna
            görs på ett rättssäkert sätt.
          </note>
          <note>
            Jag håller inte med Barbro Holmberg om att asylutredningar i
            dag är rättssäkra. Listan på exempel är lång. Likartade ärenden
            kan få olika utgång: En familj får stanna, och en annan får avslag.
          </note>
          <note>
            Fru talman! Barn har inte hörts fast de mycket väl kan ha egna
            asylskäl. Flickan N, som var sju år när hon såg sin mormor föras
            bort och sin mamma utsättas för övergrepp, har inte fått berätta
            sin historia trots att advokaten begärt att hon skulle det. Många
            barn har också själva blivit utsatta för grymheter. Länderkunskapen
            är bristfällig. Och varför följer inte migrationsmyndigheterna
            UNHCR:s rekommendationer?
          </note>
          <note>
            Fru talman! I lördags träffade jag en man från Srebrenica. Han
            lever gömd i Sverige. Han har upplevt folkmordet i Srebrenica,
            och han har blivit misshandlad och slagen. Han har en fru, som
            förra året när hon fick se begravningen på minnesplatsen utanför
            Srebrenica jag vet att flera av dem som tillhör utskottet har
            besökt Srebrenica nyligen blev hon tillfälligt förlamad, med en
            gigantisk sjukhusräkning som resultat.
          </note>
          <note>
            Fru talman! När jag var i Srebrenica i år åkte jag bil med en
            ung man som efter en hel dags körning på urusla vägar berättade
            att granatsplittren, som han fortfarande har i benet, nu började
            ge sig till känna. Granatsplittren hade han fått vid en granatattack
            mot ungdomar på en fotbollsplan, där 50 ungdomar dog. Han har
            varit i Sverige och blivit avvisad. Här hade han jobb, men nu
            lever han i internflykt på sin mammas pension. Hans egen by är
            helt övervuxen, och marken är minerad. På hans pappas hus står
            det hotfulla slagord, på de få fönster som finns kvar. Pappan
            finns någonstans uppe bland höjderna i en massgrav.
          </note>
          <note>
            Fru talman! UNHCR rekommenderar att de som varit utsatta för
            folkmordet i Srebrenica, då 8 000 män mördades kallblodigt, fortfarande
            behöver internationellt skydd.
          </note>
          <note>
            Fru talman! I år är det tio år sedan kriget i Bosnien slutade,
            och många krigsförbrytare är ännu inte gripna. De som bidrar till
            att dessa förbrytare ändå döms vid krigstribunalen i Haag bör
            få internationellt skydd. Det finns också i UNHCR:s rekommendationer.
          </note>
          <note>
            Fru talman! Ändå har en kvinna som samlat bevis mot krigsförbrytare
            fått vänta i tre år på att få uppehållstillstånd, och då ett tillfälligt.
            De personer som ska vittna eller har vittnat har självklart en
            hotbild kring sig. Det vore rimligt och humant att låta dessa
            personer få permanent uppehållstillstånd redan från början. Det
            föreslår också Folkpartiet, Centern, Vänsterpartiet, Miljöpartiet
            och Kristdemokraterna i en reservation i betänkandet Uppehållstillstånd
            för tribunalvittnen , SfU18. Där yrkar jag bifall till reservation
            2 i betänkandet.
          </note>
          <note>
            Fru talman! Till sist vill jag vädja till de ledamöter som tänker
            säga nej till möjligheterna för människor som är väldigt utsatta
            och som har blivit offer för en omänsklig och godtycklig flyktingpolitik
            att få en chans, en ny chans. Det är dessa människors liv det
            gäller. Det är dags för en återupprättelse.
          </note>
          <note>
            I detta anförande instämde Linnea Darell, Gunnar Nordmark och
            Mauricio Rojas (alla fp), Ulla Hoffmann (v) samt Gustav Fridolin
            och Mona Jönsson (båda mp).
          </note>
          <note type="speaker">
            Anf. 56 KALLE LARSSON (v):
          </note>
          <note>
            Fru talman! Envar har rätt att i andra länder söka och åtnjuta
            fristad från förföljelse. Så här en timme före kl. 14 den 14 september
            kan det passa bra att påminna om artikel 14 i FN:s deklaration
            om de mänskliga rättigheterna.
          </note>
          <note>
            Säkerligen har hundra jurister ägnat hundra timmar åt att tolka
            vad det ska komma att betyda. Säkert har hundra ekonomer ägnat
            minst lika många timmar åt att beräkna och bedöma vad det skulle
            kosta att genomföra detta. Men samtidigt finns det en bländande
            enkelhet, om man ser vad det faktiskt står: Envar har rätt att
            i andra länder söka och åtnjuta fristad från förföljelse. Så enkelt
            kan man också säga att det borde vara.
          </note>
          <note>
            Men i dag lever inte Sverige upp till internationella konventioner.
            I det här landet, liksom i många andra länder, tyvärr, förvägras
            många människor fortfarande denna rätt till en fristad. Av dem
            som sökte asyl i Sverige förra året fick 1,2 % rätt att stanna
            på den här grunden.
          </note>
          <note>
            Utvecklingen har varit dramatisk. Om vi ser till de samlade skälen
            att få stanna flyktingkonventionen, andra skyddsgrunder och humanitära
            skäl har utvecklingen på ungefär fem år gått ned från nästan 50
            % till under 10 %. Kvaliteten, rättssäkerheten, i den svenska
            asylprocessen urartar.
          </note>
          <note>
            Jag tänker inte här ge mig in på att ge exempel på vad det gör
            för människor. De har själva beskrivit det alltför många gånger:
            lidande, smärta, förföljelse och tortyr. De har berättat för oss
            så många gånger att vi nu borde ha hört hur det känns att bli
            skild från sina barn och fly till ett annat land där man inte
            blir trodd. De har berättat för oss hur det låter och känns när
            man pratar med sina släktingar i hemlandet som man inte får återförenas
            med eller när man inte ens kan tala med dem därför att man inte
            vet var släktingarna befinner sig.
          </note>
          <note>
            I denna mörka tid tror jag samtidigt att det är viktigt att se
            att det går att göra skillnad. För något år sedan, eller två,
            kanske tre, var vi en del i den här kammaren som hade en flyktingpolitisk
            debatt. Då var vi några som konstaterade att vi inte såg några
            positiva exempel på förändringar som föreslogs. Vi såg repressiva
            förslag komma, ett efter ett.
          </note>
          <note>
            Det är nu brutet. I dag tar vi ställning till att slutgiltigt
            lägga ned Utlänningsnämnden. I dag tar vi ställning till att utöka
            skyddsgrunderna, så att kvinnors asylskäl får en större tyngd,
            så att människor kommer att ha lättare att stanna av skyddsskäl.
            I dag tar vi ställning till en ökad öppenhet i asylprocessen,
            till en ökad rättssäkerhet, därför att vi nu överlåter ärenden
            som överklagas från Migrationsverket till domstolar och inte Utlänningsnämnden.
          </note>
          <note>
            Vi har också kunnat presentera Ulla Hoffmann har gjort det föredömligt
            hur Vänsterpartiet och Miljöpartiet har bidragit till att pressa
            fram en överenskommelse på det flyktingpolitiska området, som
            vi hoppas att också Miljöpartiet kommer att ansluta sig till i
            slutändan, som innebär stora förbättringar. Det är inte alls i
            närheten av det vi skulle önska, men det innebär ändå att gömda
            barn och barnfamiljer, barn och barnfamiljer bland dem som har
            verkställighetshinder, kommer att få en andra prövning. Och den
            kommer att vara mer generös än vad den annars skulle ha varit.
            De som har verkställighetshinder som ibland kanske lever här i
            tio, tolv år utan att kunna resa tillbaka till sitt hemland kommer
            att få rätten att arbeta. Det handlar om ekonomiska satsningar
            på gömda barns skolgång, på psykiatri och sjukvård och på mottagandesystemet.
            Och, som en kommentar till Sven Brus tidigare fråga till Barbro
            Holmberg, regeringen förbinder sig i den här överenskommelsen
            inte bara till en skyndsam kartläggning av hur de apatiska barnens
            ärenden har behandlats utan också till att våra tre partier gemensamt
            ska ta de initiativ som krävs för att alla dessa barn ska få stanna.
            Vi kommer att följa detta, för vi vet att vi kommer att behöva
            följa det för att det ska genomföras.
          </note>
          <note>
            Till Anne-Marie Ekström vill jag säga: Det är alldeles riktigt
            att detta inte är tillräckligt. Detta är inte det vi skulle vilja
            ha, men det är ansenliga förbättringar, trots allt. Vi kan väl
            därför trots allt också säga att den utveckling vi hade för några
            år sedan, då det bara kom repressiva förslag, nu har brutits genom
            fem partiers aktiva handlande i denna kammare, många gånger fullt
            ut gemensamt, och genom en rörelse utanför denna kammare på gator
            och torg bland människor som bryr sig och engagerar sig.
          </note>
          <note>
            Låt mig ta kommentaren till påskuppropet. Det gäller de tre första
            punkterna, som nu Barbro Holmberg välkomnar att man jobbar med.
            Det är att Utlänningsnämnden ska läggas ned. Det är att det blir
            utökade skyddsbehov, och det är att barns asylskäl ska tas på
            större allvar. Samtliga dessa tre punkter har ju Socialdemokraterna
            tidigare kraftfullt motsatt sig. Men nu är vi överens om att det
            ska genomföras. Jag välkomnar det, men det tycks behövas en rörelse
            för att det socialdemokratiska partiet ska förflytta sig en enda
            millimeter i rätt riktning.
          </note>
          <note>
            Jag vill ge några ytterligare kommentarer till debatten. Till
            Birgitta Carlsson som tycker att vi inte skulle ha gett upp så
            lätt i budgetförhandlingarna vill jag bara säga: Om du tror att
            det finns någonting mer som vi hade kunnat göra, om du inte litar
            på att vi har gjort allt vad som står i vår makt, begär då gärna
            replik och förklara vad du tycker och önskar att vi i stället
            hade gjort.
          </note>
          <note>
            Till Mauricio Rojas ska jag säga: Visst har det gjorts beräkningar
            från Finansdepartementets sida på vad det skulle kosta med en
            flyktingamnesti. Vi har sett sådana siffror. De är så undermåliga
            när det gäller grunder och antaganden att vi helst inte vill sprida
            dem vidare, om jag ska vara helt ärlig. De är inte underlag för
            en seriös debatt.
          </note>
          <note>
            Vi menar, från Vänsterpartiets sida, att det skulle vara en besparing
            för det svenska samhället, om man nu ska tala ekonomi, om fler
            människor kom hit och fick bidra med sina kunskaper och sina erfarenheter
            till att bygga upp det här samhället och inte alls en kostnad.
          </note>
          <note>
            Till Tobias Billström nu går jag över den blockindelning som
            finns i svensk flyktingpolitik och vänder mig till andra sidan
            skulle jag bara vilja ge en kommentar: Påståendet att det är orättvist
            att dra en gräns och sätta ett datum kan förstås vid en första
            anblick finnas vara rimligt. Men är det inte ganska vanligt att
            man gör så? Vi kan ta ett möjligen vardagligt exempel. Gränsen
            för rattonykterhet går vid 0,19 . Har man en alkoholhalt på 0,19
            i blodet blir man inte dömd för rattonykterhet. Har man 0,2 blir
            man dömd. Är det orättvist? Ja, det kan man tycka att det är.
            Är det nödvändigt att ändå dra en gräns? Ja, det tror jag.
          </note>
          <note>
            Jag ska konstatera en sak i dag. Även om vi inte har kommit så
            långt som vi har velat och inte kan räkna med en säker majoritet
            här i kammaren för en flyktingamnesti håller någonting fantastiskt
            på att hända. Vi håller nämligen på att segra och vinna debatten.
            Låt oss konstatera hur debatten hittills har sett ut.
          </note>
          <note>
            Först sade de: Alldeles för många kommer att komma hit för att
            få asyl. Då satte vi en tidsgräns och konstaterade att den tidsgränsen
            gör att ingen kommer att kunna komma hit efter det och dras till
            landet som till ett slags magnet för att få asyl. Då säger de
            plötsligt att det är fel att det finns en tidsgräns. Jaha, 10
            till oss.
          </note>
          <note>
            Först sade de att kriminella skulle få stanna om det blev en
            flyktingamnesti. Då talade vi om att vi sätter en gräns och konstaterar
            att kriminella inte kommer att få möjlighet till flyktingamnesti
            enligt det förslag som vi har lagt fram. Då går de över till att
            klaga på att gränsen är satt vid fel månadstal jaha eller också
            låtsas de att det inte finns någon gräns i något fall, 20 till
            oss.
          </note>
          <note>
            Först sade de att vi inte kan låta folk stanna som vi inte vet
            vilka de är. Då sade vi: Låt oss då pröva identiteten. Då säger
            de ingenting, 30.
          </note>
          <note>
            Först sade de att det måste vara en individuell prövning. Då
            sade vi att det blir det i fråga om identitet, kriminalitet och
            tiden för inresa. Vi sade dessutom att det hittills inte har varit
            någon individuell prövning, för vi har läst mallbesluten. Vi har
            läst besluten där namnen är olika i olika delar av ett beslut.
            Man har uppenbart klippt och kopierat från olika ärenden. Den
            individuella prövningen har ju saknats. Det är därför vi nu lägger
            ned Utlänningsnämnden. Då låtsas de först som ingenting. Sedan
            låtsas de som om den gamla ordningen egentligen var bra fast de
            har gått med på ett enhälligt riksdagsbeslut om att lägga ned
            Utlänningsnämnden för att stärka rättssäkerheten, 40.
          </note>
          <note>
            Först sade de det här är det sista exemplet att människor inte
            tycker så här. Det är inget populärt förslag. Det finns massor
            av människor som inte skulle uppskatta att det blev en flyktingamnesti.
            Då visade vi dem rörelsen. Då klev människor ut på gatan. Då klev
            människor in i kyrkan. Då klev människor in i skolorna och på
            arbetsplatserna och talade med varandra om behovet av en flyktingamnesti.
            De undertecknade dessa namnlistor, som så många nu har talat om,
            och genomförde dessa demonstrationer som ni har sett.
          </note>
          <note>
            Då frågade vi dem: Var är er rörelse någonstans? Var finns de
            människor som samlas i protest mot en flyktingamnesti? Var är
            demonstrationerna där man säger: Nej, vi kräver att det inte blir
            någon flyktingamnesti, att de gömda ska få fortsätta att leva
            gömda, att barnfamiljerna ska kastas ut och att de som inte kan
            åka till sina hemländer för att det finns verkställighetshinder
            inte ska få vara kvar i Sverige, och om de är kvar i Sverige ska
            de absolut inte få arbeta.
          </note>
          <note>
            Visa oss den rörelsen! Till dess är det 50 till oss.
          </note>
          <note>
            Vi har nu ett läge som inte är en fotbollsmatch missförstå mig
            inte med viktiga och tunga människorättsfrågor. Den här genomgången
            av hur debatten har gått till visar att det också kommer att vara
            möjligt, precis som det många gånger tidigare har varit möjligt
            även om det har tagit tid, att vinna framsteg också på det flyktingpolitiska
            området.
          </note>
          <note>
            Jag fick en fråga på ett möte i går med Flyktingamnesti 2005
            i Stockholm. Jag tänkte besvara den här inför er, på samma sätt
            som jag besvarade den frågan då. Det var en kvinna som är aktiv
            själv i denna rörelse som kände en oerhörd frustration och besvikelse
            över att vi inte kom längre i budgetförhandlingarna. Det var en
            besvikelse som riktades åt en mängd olika håll och som var fullt
            begriplig. Hon frågade mig: Hur länge? Hur länge ska vi behöva
            kämpa? Det svar jag gav då är det svar jag ger er i dag: Tills
            vi segrar. Och det gör vi. Förr eller senare blir flyktingamnestin
            verklighet.
          </note>
          <note>
            I detta anförande instämde Gunnar Nordmark och Mauricio Rojas
            (båda fp), Ingrid Burman, Rossana Dinamarca, Owe Hellberg, Ulla
            Hoffmann, Sten Lundström, Peter Pedersen, Sven-Erik Sjöstrand,
            Tasso Stafilidis och Sermin Özürküt (alla v) samt Gustav Fridolin
            och Lotta Hedström (båda mp).
          </note>
          <note type="speaker">
            Anf. 57 ANDRE VICE TALMANNEN:
          </note>
          <note>
            Innan vi tar replikskiftet vill jag säga att vi måste respektera
            att det inte får vara opinionsyttringar eller applåder från läktaren.
            Vi har fått avbryta förhandlingarna en gång i dag, och jag hoppas
            att vi ska slippa göra det en gång till.
          </note>
          <note type="speaker">
            Anf. 58 GÖTE WAHLSTRÖM (s) replik:
          </note>
          <note>
            Fru talman! Jag måste säga att jag nästan blir imponerad över
            Kalle Larssons statsmannamässiga ton från talarstolen. Kalle Larsson
            vet mycket väl att det krävs ett starkt socialdemokratiskt parti
            för att klara av många av de frågeställningar som han lyfter fram,
            bland annat att få igenom den proposition som vi i dag diskuterar
            och som vi får genom den här kammaren. Därför blir det lite märkligt
            när Kalle Larsson säger att de har förflyttat sig, de har sagt.
            Jag förstår inte var Kalle Larsson hämtar de tankarna ifrån. Jag
            känner inte igen det från det socialdemokratiska partiet, från
            utskottsarbetet, partiledning eller någon annanstans. Så frågan
            är var Kalle Larsson hämtar begreppet de . Jag känner inte igen
            det från utskottsarbetet eller det utredningsarbete som vi har
            haft kring de här viktiga frågorna.
          </note>
          <note>
            Kalle Larsson tog en diskussion med Mauricio Rojas angående siffror
            som finns med i diskussionen. Givetvis har det nämnts siffror.
            Eftersom Kalle Larsson åberopar att det skulle bli kostnadseffektivare
            att ge amnesti måste hans siffror diskuteras och analyseras. Utifrån
            det har det säkert tagits fram ett material som inte har analyserats
            så väldigt mycket ytterligare, men eftersom det fick de här konsekvenserna
            och den här debatten finns siffrorna naturligtvis fortfarande
            under analysering. Jag minns när Ulla Hoffmann, partivän till
            Kalle Larsson, sade att det var vansinne att diskutera, att NIPU-reformen
            skulle kosta 1 miljard. Den kostade väl 3040 miljoner som den
            första utredningen torgförde. Nu vet vi att så inte är fallet.
            Vi får diskutera lite mer seriöst när det gäller kostnader och
            utveckling och de siffror som vi använder i debatten.
          </note>
          <note type="speaker">
            Anf. 59 KALLE LARSSON (v) replik:
          </note>
          <note>
            Fru talman! Tack till Göte Wahlström för att du begär replik!
            Det ger mig tillfälle att också fråga dig ett par saker. Men jag
            ska inleda med att svara på dina frågor.
          </note>
          <note>
            Det behövs ett starkt socialdemokratiskt parti för att få igenom
            de förslag som vi nu ser. Det är riktigt. På de punkter där Socialdemokraterna
            har anslutit sig till progressiva förslag är man nu röstunderlag
            för en förändring av svensk asylpolitik. Det är välkommet. Jag
            respekterar att den förändringen har skett, och jag tycker att
            det är alldeles utmärkt.
          </note>
          <note>
            Jag har inga problem med att man tar fram siffror som är någorlunda
            realistiska och rimliga. Invändningen i det här fallet var snarast
            att de inte var det. Man måste förstås kostnadsberäkna förslag
            man ska genomföra, räkna både inkomster och utgifter. Bekymret
            den här gången var att man räknade i stort sett bara utgifterna
            och ingenting på inkomstsidan. Det är, tycker jag, ändå inte alldeles
            seriöst.
          </note>
          <note>
            Utredningen för en ny instans- och processordning i slutet av
            90-talet räknade fram den summa som Göte Wahlström nämner. Såvitt
            jag förstår var det ingen partiföreträdare som i det sammanhanget
            invände mot den siffran. Den har förstås sedan återkommit i debatten,
            eftersom det verkade finnas politisk enighet runt den. Men man
            får göra nya beräkningar när man ser hur förslagen konkret utvecklas.
            Det har vi gjort. Nu finns resurserna där. Utlänningsnämnden kommer
            att läggas ned och ersättas av domstolar.
          </note>
          <note>
            Jag vill ställa två frågor till Göte Wahlström. Den första är
            om du kan ge något exempel på den rörelse som stöder din åsikt
            i frågan om flyktingamnesti. Den andra är om du är beredd, för
            att fortsätta resonemangen, att vid valfritt tillfälle på valfri
            plats i det här landet ställa upp på en flyktingpolitisk debatt
            om amnesti med mig.
          </note>
          <note type="speaker">
            Anf. 60 GÖTE WAHLSTRÖM (s) replik:
          </note>
          <note>
            Fru talman! Kalle Larsson ikläder sig många roller, finansministerrollen
            också, i det här sammanhanget. Jag försökte tala om att även när
            vi kunde presentera andra kostnader för genomförandet av NIPU-processen
            så vidhöll Kalle Larssons parti de gamla siffrorna. Nu vet vi
            bättre. Det är bra att Kalle Larsson nu har konstaterat det så
            att vi tillsammans har kunnat lägga fram den ekonomi som behövs
            för ett genomförande av den här reformen. Det är viktigt.
          </note>
          <note>
            Kalle Larsson och jag var tillsammans i Bosnien och lyssnade
            till de organisationer som jobbar där, inklusive de nationella
            organisationerna och administrationen. Där såg man värdet av det
            svenska samhällets hjälp till såväl enskilda individer som den
            bosniska staten och utvecklingen. Jag tycker att det känns viktigt
            att få torgföra det och tala om det i den här kammaren, hur man
            ser på det här, hur tacksam man är för det svenska biståndet ute
            i världen. Jag tycker att det finns skäl till att vi tillsammans
            känner viss stolthet över det.
          </note>
          <note>
            Kalle Larsson frågar vilken rörelse som står bakom den politik
            som jag vill företräda. Jag vill påstå att det gör det socialdemokratiska
            partiet. Vi såg själva här för en stund sedan hur vår riksdagsgrupp
            ganska mangrant, åtminstone alla som var i kammaren, ställde upp
            på det anförande som ministern höll kring dessa frågor. Det är
            viktigt att vi känner det. Det finns alltså en rörelse.
          </note>
          <note>
            Men det finns också en fara i att det kan skapas motrörelser
            och motkrafter ute i samhället. Det måste vi vara vaksamma på.
            Därför känner jag också, som jag tog upp i mitt anförande, att
            jag är stolt över att vi har den solidariska tanke som finns i
            dagsläget och att vi kan hålla borta de krafter som har ett annat
            synsätt när det gäller utvecklingen. Det tror jag Kalle Larsson
            och jag gemensamt kan föra ut i en debatt om vi står tillsammans
            på ett torgmöte.
          </note>
          <note type="speaker">
            Anf. 61 KALLE LARSSON (v) replik:
          </note>
          <note>
            Fru talman! Det finns säkert tillfällen då jag och Göte Wahlström
            kan stå på ett torg och ha samma uppfattning. I kampen mot rasismen
            kommer vi att kunna säga en del saker tillsammans. En del av mitt
            budskap kommer att vara att det är viktigt att inte gå främlingsfientliga
            krafter till mötes, att bekämpa dem som försöker göra frågan om
            invandring till en stor kostnad för det svenska samhället och
            att i stället räkna det som en inkomst, som en berikande del av
            vårt svenska samhälle.
          </note>
          <note>
            Jag noterar att Göte Wahlström inte svarade på frågan om en debatt.
            Men för kammarens protokoll och för alla som lyssnar vill jag
            säga att inbjudan kvarstår. Du bestämmer dag och plats, och vi
            träffas och fortsätter diskussionen. Jag tror nämligen att ett
            politiskt samtal kan vara fruktbart och leda vidare. Vi kan lära
            oss en del av varandra. Det kan hända att det finns argument som
            Göte Wahlström ännu inte har prövat i den här frågan om amnestin
            som är svårare att bemöta än de som hittills har presenterats.
          </note>
          <note>
            Det finns förstås rörelser som står bakom regeringens ställningstagande
            i frågan om flyktingamnesti. Det socialdemokratiska partiet är
            tydligen i sig självt en rörelse. Det är inte riktigt alla som
            uppfattar det så eftersom stora delar av det socialdemokratiska
            partiet på en annan nivå har helt andra uppfattningar i den här
            frågan än vad regeringen och riksdagsgruppen för Socialdemokraterna
            har antagit. Ungdomsförbundet har i öppen kampanj gått i strid
            mot sitt eget parti. Så visst finns det de som håller med Göte
            Wahlström om att det är dåligt med en flyktingamnesti, men de
            är nog inte så många trots allt. Jag skulle i alla fall inte vilja
            hävda att denna kammare är representativ för opinionen.
          </note>
          <note>
            Till sist: Statsminister Göran Persson varnar i dag för en allmän
            flyktingamnesti. I Ekots kommentar står det: Statsminister Göran
            Perssons oro gäller att det kan finnas enskilda riksdagsledamöter
            som röstar efter egen övertygelse.
          </note>
          <note>
            Ja, just det, hur skulle det se ut?
          </note>
          <note type="speaker">
            Anf. 62 ANNIKA QARLSSON (c):
          </note>
          <note>
            Fru talman! Det är en viktig fråga som vi har att diskutera här
            i dag. Det är en fråga som till skillnad från många andra frågor
            som vi debatterar här i kammaren verkligen engagerar människor
            runtom i Sverige.
          </note>
          <note>
            Jag hörde ansvarig minister tidigare här uttala sig om hur stolt
            hon var över svensk flyktingpolitik. När jag har skrivit ordet
            stolt på mitt papper har jag skrivit ett stort frågetecken efter
            det.
          </note>
          <note>
            Vi har en flyktingpolitik som går emot de principer som vi i
            ord säger oss ha, där vi splittrar familjer och fattar beslut
            som inte går att verkställa om att utvisa människor till olika
            länder. Vi skickar också hem biljetter till barn som ensamma ska
            skickas hem till Makedonien med ett telefonnummer till den makedonska
            socialtjänsten. Tack vare engagerade människor behövde dessa barn
            inte använda dessa biljetter, utan biljetterna kunde rivas.
          </note>
          <note>
            Jag ska säga något om ordet stolt. Det är så många människor
            som hör av sig till mig och som jobbar både professionellt och
            ideellt med dessa frågor, och de kan inte känna igen sig i detta.
            Det är ingen stolthet de bär med sig när de ska utföra det uppdrag
            som Barbro Holmberg, socialdemokrater och moderater är överens
            om.
          </note>
          <note>
            Det som jag förvånas mest över när det gäller detta är att ett
            land som så tidigt var ute och ratificerade barnkonventionen kan
            säga att det har en human flyktingpolitik. Barnkonventionen kom
            till som en grund. Vi skulle se till att alla barn var allas barn.
            Oberoende av vad de närstående vuxna kanske ställde till med genom
            att ta felaktiga beslut skulle barnkonventionen finnas som en
            säkerhet och som en grund så att vi hade ett gemensamt ansvar
            för alla barn. Sverige var tidigt ute och ratificerade barnkonventionen.
          </note>
          <note>
            Jag skulle vilja påstå att när det gäller det förslag till beslut
            som ligger här i dag så måste också frågan om det inte är dags
            att bryta upp det väckas.
          </note>
          <note>
            Hemma där jag bor finns det en barnavårdscentral. När jag fick
            mina barn jobbade en distriktssköterska som var helt fantastisk
            på den barnavårdscentralen. Hon fanns där som ett stöd och hjälpte
            mig och andra att hela tiden växa i uppdraget som förälder. Men
            hennes allra mest fantastiska sida handlade om att hon såg till
            alla barns bästa. Hon tog ansvar för de barn som kom inom hennes
            hägn. Ibland var det barn som hade problem hemma och som inte
            hade föräldrar som stöttade dem fullt ut, föräldrar som också
            hade en tendens att flytta vidare. När det började komma lite
            hjälp från samhället var det lättare att dra vidare till nästa
            ställe.
          </note>
          <note>
            Jag vet inte hur många barnfamiljer som hon lyckades få stopp
            på och hjälpa genom detta stöd för att de skulle kunna växa till
            hela människor. Det som hon gjorde var att ta ett större ansvar
            än över sin lilla barnavårdscentrals ekonomi. Den ställde hon
            nämligen på ända. Men hon tog ett ansvar för dessa barn och stod
            upp för dem och dessutom för ett samhällsekonomiskt perspektiv.
            Jag tänker så många gånger på Ingela, på det som hon gjorde för
            dessa barn och det som hon har betytt för samhället och hur många
            sådana personer som vi skulle behöva.
          </note>
          <note>
            Att jag tar upp Ingela här i dag beror faktiskt på det beslut
            som vi ska ta här i eftermiddag då vi ska trycka på knappen. Det
            innebär faktiskt ett personligt ansvar. Det är var och en av oss
            som sitter här inne som har ett personligt ansvar.
          </note>
          <note>
            I går hade vi ett högtidligt öppnande. Kungen var här, och det
            var pompa och ståt. Vi hade ett fantastiskt öppnande, och det
            var högtidligt med Kungssången , och vi avslutade med att klämma
            i med Sveriges nationalsång.
          </note>
          <note>
            Det finns en mängd saker som vi gör utan att egentligen reflektera
            över varför vi gör dem. Vi sjunger med i vissa sånger, och det
            finns en massa traditioner och ritualer som bara hör till. Jag
            brukar försöka ifrågasätta dem och fundera på om det är något
            som jag kan stå för och om det är något som är jag.
          </note>
          <note>
            Sveriges nationalsång är en sådan sak. Många gånger har jag funderat
            på vad den innebär för mig. Om jag nu ska klämma i för kung och
            fosterland i Sveriges nationalsång, vad innebär då den för mig?
          </note>
          <note>
            Den lyder: Du gamla, du fria, du fjällhöga Nord. Där är det inte
            så svårt. Där tror jag inte att vi har några större problem. Vi
            vet hur det ser ut.
          </note>
          <note>
            Vers två har jag funderat mycket över. Den lyder: Du tronar på
            minnen från fornstora dar. Jag antar att det härrör från krig
            och ödeläggelse, när Sverige blev stort och så vidare. Men man
            kan också lägga in en annan bit, vilket jag har gjort för att
            kunna klämma i ordentligt i den, nämligen då Sverige var ett öppet
            land som tog emot människor som sökte sig till Sverige. Det kanske
            till och med var vi som sökte dem därför att vi behövde deras
            kunskap och deras kompetens för att utvinna de tillgångar som
            vi har här och för att Sverige skulle kunna bli det land som Sverige
            är i dag.
          </note>
          <note>
            Vers två fortsätter med: då ärat ditt namn flög över jorden.
            Ja, det är något att vara stolt över, att man talar om oss, att
            vi är positiva förebilder.
          </note>
          <note>
            Sedan följer: Jag vet att du är och du blir vad du var. När jag
            klämde i där i går handlar det inte om att vi ska ut och kriga
            utan om att att vi ska bli vad vi var när det gäller respekten
            för människor, att vara ett öppet land, ett tolerant land där
            vi tar vara på de möjligheter som faktiskt nya svenskar för med
            sig till oss och där vi blir ett namn som ärat flyger över världen,
            där man vet att i Sverige är det inte bara i ord vi ratificerar
            barnkonventioner eller talar om mänskliga rättigheter utan att
            det faktiskt är i handling.
          </note>
          <note>
            Astrid Lindgren har skrivit mycket som är fantastiskt bra. Bröderna
            Lejonhjärta är en otroligt stark berättelse. Skorpan är rädd för
            att dö. Jonathan, hans bror, säger: Det finns vissa saker som
            man måste göra. Man är kanske rädd. Men antingen är man en människa,
            eller också är man bara en lort.
          </note>
          <note>
            Det är så jag känner i den debatt vi har här i dag.
          </note>
          <note>
            I detta anförande instämde Birgitta Carlsson (c).
          </note>
          <note type="speaker">
            Anf. 63 GUSTAV FRIDOLIN (mp):
          </note>
          <note>
            Fru talman! Tack, Annika, för ditt tal!
          </note>
          <note>
            När vi nu äntligen står här på den andra dagen av riksmötet 2005/06
            och bevisar att riksdagen genom att ha möten på sommaren minsann
            inte ska fördröja den behandling där vi kan lägga ned Utlänningsnämnden
            och få en rättssäker asylprövning på det sätt som kanske andra
            instanser som haft detta på sitt bord har gjort måste jag säga
            att jag känner av rätt stora kontraster. Jag gjorde det redan
            i går när vi kom hit för det högtidliga riksdagsöppnandet.
          </note>
          <note>
            Jag känner av kontrasten därför att vi som sitter här inne kan
            vara så otroligt trygga inte bara därför att vi är riksdagsledamöter
            med allt vad det innebär, inte bara därför att vi har en fast
            inkomst som gör att vi kan ha pengar till att till viss del uppnå
            en dräglig livskvalitet och inte bara därför att vi har ett hem
            att komma till och en säng att sova i utan helt enkelt därför
            att vi bor i det här landet och har fått stämpeln legal på vår
            panna.
          </note>
          <note>
            Genom att vi är svenska medborgare får vi gå till sjukhuset när
            vi är sjuka. När vi är unga får vi gå till skolan och lära oss
            saker. När vi blir gamla kan vi lita på att det finns en äldrevård.
            Visst kan man kritisera delar av det här och visst måste saker
            och ting bli bättre, men det finns där. Det finns någonting som
            vi kan lita på, någonting som gör att vi och alla i det här landet
            kan vara trygga. Förlåt, fru talman! Sade jag alla ? Nej, det
            är inte så inte alla i det här landet.
          </note>
          <note>
            Det finns människor oavsett om man vill se dem, oavsett om man
            vill kännas vid dem, eller inte som lever här och inte har den
            tryggheten. Det är barn som inte får gå i skola, barn som inte
            kan gå till sjukhuset om de ramlar och slår sig, barn som inte
            kan få kompisar och barn som blir rädda när det ringer på dörren.
            Det är människor som tvingas leva gömda därför att vi haft ett
            asylsystem som har brustit. Det är till stora delar de människorna
            som den här debatten handlar om.
          </note>
          <note>
            När vi satt här i går, fru talman, började dagen med lite musik.
            Det spelades läser jag i det lilla programblad vi fick en låt
            som tydligen heter Earl of Oxfords March , en marschmusik som
            spelades när kungen och vi andra kom in i salen. När det hände
            blev man lite högtidlig, så där som ni vet att man blir när man
            hör marschmusik. Det finns anledning att känna sig högtidlig också
            i dag därför att den proposition vi i dag ska besluta om, den
            proposition som Miljöpartiet och Vänsterpartiet har tvingat igenom
            i ett budgetsamarbete och som har haft ett brett, ett enhälligt,
            stöd i denna kammare innebär att Utlänningsnämnden äntligen läggs
            ned. Det har stora fördelar.
          </note>
          <note>
            Ett tvåpartsförfarande införs mellan asylsökande och Migrationsverket
            i länsrätten. Om asylsökanden så begär ska i princip muntlig förhandling
            hållas. Kraven kommer att öka på kvaliteten i Migrationsverkets
            utredningar eftersom de ska hålla för en domstolsbehandling. Landinformation
            som ligger till grund för beslut om asyl kommer äntligen att bli
            offentlig. Öppenheten och insynen kommer att öka i asylprocessen.
            Länsrättens ordinarie nämndemän som tjänstgör i länsrätten kommer
            att tjänstgöra också i detta fall.
          </note>
          <note>
            Med den nya lagen utvidgas skyddsbehoven. Människor som tidigare
            har kunnat få stanna av humanitära skäl kan med den nya lagen
            få uppehållstillstånd på sina skyddsbehov, på de anledningar som
            gjort att de fått fly från sina länder. Det finns delar i den
            här propositionen som är värt det som kommer efter Earl of Oxfords
            March , nämligen en fanfar.
          </note>
          <note>
            För länge sedan fattade riksdagen enhälligt alltså allihop beslut
            om att Utlänningsnämnden inte är så bra som den borde vara och
            inte lever upp till de rättssäkerhetsstandarder som vi tillsammans
            ställer, om att den ska läggas ned och om att vi i stället ska
            få asylprövning i domstolar. Nu äntligen händer det. Det är värt
            en fanfar.
          </note>
          <note>
            Men fanfaren i går följdes ju av någonting. Det kom en sång ur
            Peer Gynt en lite mer tragisk historia. Det blir en lite mer tryckt
            stämning när man hör den typen av toner. Det finns det också en
            anledning till.
          </note>
          <note>
            När jag i går satt här och hörde det tänkte jag tillbaka på hur
            dagen började. Då bjöd nämligen vi i riksdagens tvärpolitiska
            flyktinggrupp in till teater i ledamotshuset. Det var rätt många
            riksdagsledamöter som kom tyvärr väldigt få från Socialdemokraterna
            och Moderaterna, som i dag tänkt trycka på en annan knapp än vi
            i en mycket viktig omröstning. Det tycker jag är synd. Jag tycker
            att det är ett anständighetskrav att människor som ska fatta beslut
            kan se dem i ögonen som kommer att få ta konsekvenserna av besluten.
          </note>
          <note>
            Vi bjöd på en teater där till exempel två makedonska flickor
            som fått fly från sina länder och som varit på flykt mer än halva
            livet vittnade om sin rädsla och vittnade om hur det kändes att
            tvingas leva gömd och vittnade om hur de hade blivit utsatta för
            en grym asylprocess där det som de hade varit med om inte ens
            blivit lyssnat till och om hur deras familjer hade fått avslag
            och fått veta: Nu ska ni åka tillbaka till det där landet där
            allt det där hemska skett som ni varit med om och där ni fått
            se era nära bli utsatta för de mest fruktansvärda övergrepp detta
            utan att någon ens lyssnat på dem.
          </note>
          <note>
            Flickorna sade: För oss fanns det inget annat val än att gömma
            sig och leva helt utanför samhället, utan alla rättigheter. Vi
            kan välja att göra det här eller att göra det på flykt i vårt
            gamla hemland. Vi trodde att det skulle vara bättre här och att
            vi åtminstone skulle kunna få några rättigheter här.
          </note>
          <note>
            Jag tänkte på det när jag i går satt här och lyssnade på sången
            ur Peer Gynt .
          </note>
          <note>
            Vi fattade beslut om att lägga ned Utlänningsnämnden och därmed
            erkände vi allihop att det inte riktigt har fungerat. Med ett
            sådant erkännande kommer ett ansvar ett ansvar för de människor
            som har blivit utsatta för systemet som inte riktigt har fungerat,
            ett ansvar för människor som misshandlats i en asylprocess som
            inte har nått upp till rättssäkerhetsstandarden. Det ansvaret
            kallas i dag för amnesti och finns uttryckt i en reservation.
            Och det ansvaret tar vi genom att säga: Vi låter er genomgå en
            ny prövning. Ni som har väntat länge i det här landet och som
            uppfyller de andra krav som finns här ska få stanna.
          </note>
          <note>
            Det ansvaret kommer det att bli logiskt att ta i samband med
            att vi tar den här propositionen, när vi nu går de sista stegen
            genom att lägga ned Utlänningsnämnden och få en rättssäker asylprocess.
            Detta är, som sagt, resultatet av ett enträget arbete med alla
            riksdagspartier ja, kanske med framför allt fem av dem och det
            är resultatet av ett samarbete som mitt parti och Vänsterpartiet
            har med regeringen. I det samarbetet har flyktingpolitiken hamnat
            på tapeten de senaste dagarna. Det är bra.
          </note>
          <note>
            I riksdagens tvärpolitiska flyktinggrupp säger vi ibland lite
            mellan skål och vägg till varandra: Det är konstigt hur flyktingpolitiken
            behandlas i den offentliga debatten. Här har vi en massa människor
            som far illa, som mår dåligt och som inte får sina rättigheter
            tillgodosedda. Ändå pratas det så lite om det. Här har vi grupper
            inom regeringspartiet som säger att flyktingpolitiken har havererat
            och som pratar om att den är ett hån. Ändå lyftes det inte fram
            några krav på att någon ska ställas till ansvar. Märkligt!
          </note>
          <note>
            Men nu har det här kommit och hamnat i centrum av debatten. Mitt
            parti och Vänsterpartiet har i förhandlingarna med regeringen
            om budgeten sagt att vi måste komma fram på det här området. Vi
            måste få något slags amnesti i samband med att man vill lägga
            ned Utlänningsnämnden, som vi varit överens om.
          </note>
          <note>
            Vi har kommit en bit på väg. Ulla Hoffmann och Kalle Larsson
            har på ett bra sätt redovisat vad som hitintills har kommit ut
            av dessa krav. Jag skulle önska att också Barbro Holmberg hade
            redovisat det, men det var bra att åtminstone Ulla och Kalle gjorde
            det.
          </note>
          <note>
            Den överenskommelse som har tvingats fram innebär att människor
            som lever här och som inte kan utvisas på grund av verkställighetshinder
            kommer att kunna arbeta och få en ny prövning i det nya systemet.
            Vi tar ett gemensamt ansvar för att de apatiska barnen, som vi
            har pratat om tidigare i kammaren, ska få stanna. Vi avsätter
            pengar för att gömda skolbarn ska få gå i skolan. Alla gömda barn
            och barnfamiljer ska få en ny prövning i det nya systemet. Under
            den processen införs det en inhibition då man kan leva ute i samhället
            utan att vara gömd.
          </note>
          <note>
            Men mitt parti har sagt att detta inte är tillräckligt. Min riksdagsgrupp
            röstade i går nej till det budet. De människor som vi pratar om
            har gått igenom många processer innan som har varit slitsamma
            och inneburit nya övergrepp övergrepp som har lagts till de övergrepp
            som de har varit med om och sedan flytt ifrån. De har fått brutala
            avslag tidigare.
          </note>
          <note>
            Därför vill vi ha ett politiskt ansvarstagande. När detta ska
            genomföras ska det åtminstone kompletteras med att våra partier
            är överens om att det ska innebära att de allra flesta av de gömda
            barnen och barnfamiljerna ska få stanna i Sverige.
          </note>
          <note>
            En sådan politisk överenskommelse och ett sådant ansvarstagande
            har vi krävt av regeringen. Det innebär inte att man sätter sig
            över en prövning, utan det innebär bara att man får försöka med
            andra åtgärder om prövningen går åt ett visst håll, till exempel
            införa en förordning och nya övergångsbestämmelser, för att se
            till att de allra flesta av de gömda barnen får stanna i Sverige.
            Regeringen har hitintills sagt nej, och det har man äventyrat
            sin statsbudget för.
          </note>
          <note>
            Jag kan inte få in i mitt huvud hur människor kan vara så engagerade
            i att andra människor inte ska få det bättre. Jag förstår det
            inte. Men det är det som vi har krävt och det som vi hoppas på
            att få igenom. Det var därför som min riksdagsgrupp röstade nej.
          </note>
          <note>
            Fru talman! Kanske löser sig frågan redan i dag. Enligt en kommentar
            av Göran Persson i morse, som Kalle Larsson tidigare tog upp,
            befarar han att en del socialdemokrater kommer att rösta för en
            amnesti efter sitt samvete och efter sitt eget huvud med de flyktingar
            som blivit misshandlade i processen för ögonen. Kanske har han
            rätt i den farhågan.
          </note>
          <note>
            Vidare säger vår statsminister i kommentaren till Ekot att det
            bara är i Sverige som det finns en opinion för en bättre flyktingpolitik.
            I andra länder är det helt andra opinioner i parlamenten.
          </note>
          <note>
            Till viss del har vår statsminister rätt. Spanien, till exempel,
            har genomfört en generell och allmän amnesti detta helt omöjliga
            förslag som är mer omfattande än den som vi har krävt i vår motion.
            Denna amnesti gäller även för människor som inte har sökt asyl
            i Spanien, men som har vistats där illegalt. Och Spanien har en
            regering av samma färg som den som sitter i Sverige i dag.
          </note>
          <note>
            Men till viss del har vår statsminister givetvis rätt. Det finns
            länder med kraftiga främlingsfientliga strömningar.
          </note>
          <note>
            För ett par dagar sedan var det val i Norge. Då fick det högerpopulistiska
            Fremskrittspartiet en stor andel av rösterna och blev det största
            partiet på högersidan. Men vad är det egentligen som har hänt
            i Norge? Har man infört någon amnesti, har man låtit många flyktingar
            komma dit? Har man haft en särdeles generös och human flyktingpolitik
            som har uppmanat främlingsfientliga krafter att växa fram? Nej,
            man har gjort precis tvärtom. I debatten och i det offentliga
            samtalet har man gått de främlingsfientliga till mötes. Det är
            det som har stärkt och legitimerat Carl I Hagen och de främlingsfientliga
            krafterna så mycket att Fremskrittspartiet nu är det största högerpartiet
            i det landet.
          </note>
          <note>
            Låt oss inte göra så här. Låt oss inte legitimera högerextremismen.
            Jag tror inte att det är någon som menar att vi ska göra det,
            men det är viktigt att vi tar upp denna strategiska diskussion,
            inte minst eftersom den lyftes upp av statsministern.
          </note>
          <note>
            Jag har ett råd till alla socialdemokratiska riksdagsledamöter,
            inte för att jag tror att man lyssnar särskilt mycket på råd från
            mig, men jag vill i alla fall ge ett sådant. Lyssna inte på Göran
            Persson! Rösta efter eget huvud i dag! Rösta efter ert samvete!
            Jag vet att ni har blivit triggade av argumenten mot en amnesti,
            och jag förstår argumenten och principerna. Jag delar vissa av
            dessa principer, och definitivt principen om individuell prövning.
            Det nya systemet innebär ännu mer av individuell prövning. Det
            är därför att man tidigare inte har gjort någon fullgod individuell
            prövning som man måste ta ansvaret och införa en sådan. Jag är
            minst lika mycket för individuell prövning som ni har lärt er
            att vara.
          </note>
          <note>
            Men sätt inte principer före människor! Prova era argument gentemot
            dem som det handlar om! Prova dem gentemot Edina som har sett
            sin mamma bli våldtagen. Hon har tvingats att fly från sitt land,
            men har fått avslag utan att hennes asylskäl inte ens har efterhörts
            i Sverige. Nu tvingas hon leva gömd. Prova argumenten och se om
            de fungerar i hennes fall? Gör de inte det kanske de helt enkelt
            inte håller.
          </note>
          <note>
            Vi riksdagsledamöter fick ett brev i går från Sveriges kristna
            råd. I brevet fanns en uppmaning till dem som tänkt rösta nej
            som jag vill läsa upp: Om man gör det borde man åtminstone presentera
            en bättre lösning på de problem och det lidande som har uppstått
            till följd av att Sverige under de senaste åren inte har kunnat
            garantera dem som har ansökt om asyl här en korrekt och rättssäker
            prövning. Det är ett faktum som är själva anledningen till att
            en samstämmig riksdag år 2001 beslutade att lägga ned Utlänningsnämnden
            och att genomföra den största reformen i svensk asylpolitiks historia.
          </note>
          <note>
            Om ni tänker rösta nej, om ni tror att ert argument håller gentemot
            Edina, presentera då ett annat förslag, en annan lösning för de
            människor som finns här, lever här och lider här!
          </note>
          <note>
            Innan jag avslutar vill jag också komma med en uppmaning till
            de moderata riksdagsledamöterna. Jag har redan understrukit att
            vi delar principerna om individuell prövning.
          </note>
          <note>
            Jag vill också säga en sak angående det som Tobias Billström
            tidigare sade. Han citerade en av mina idoler i flyktingpolitiken,
            Merit Wager. Hon sade till TT i går att en amnesti om jag förstod
            det rätt skulle befria beslutsfattarna från dåliga beslut. Det
            är sant att amnestin skulle vara en befrielse, men det skulle
            nog inte så mycket vara en befrielse för oss och våra samveten
            som det skulle vara för de människor som levt länge och lidit
            i Sverige, som gömmer sig och är rädda, för de barn som inte får
            gå i skolan och som inte får besöka sjukhus när de är sjuka. Det
            är för dem som den verkliga befrielsen skulle infinna sig genom
            ett sådant här beslut.
          </note>
          <note>
            I går avlutades dagen med sången I himmelen . Den innehöll en
            del skrin, och det var jättevackert. Då tänkte jag på den stora
            rörelse som har samlat sig bakom kravet på en amnesti. Det är
            ett skri som har uttryckts av hela den stora rörelse som samlats
            och som säger: Nu är det nog. Nu krävs det en flyktingamnesti.
            Det handlar om ett skri från de kyrkliga organisationerna, ett
            skri från alla de aktivister som kämpar för att detta ska bli
            verklighet, ett skri också från grupper inom socialdemokratin
            och SSU, ett skri från grupper inom den fackliga sfären, från
            SKTF, från Seco i Stockholm som har skrivit ett brev till alla
            socialdemokratiska riksdagsledamöter i Stockholms stad och län,
            ett skri som att det är dags att lyssna till.
          </note>
          <note>
            Jag yrkar bifall till reservationen om ett nollställningsbeslut
            för min egen skull, för flyktingarnas skull och för att svara
            på den mobilisering, de demonstrationer och det skri som kommer
            från alla dessa grupper, från fackförbunden och ungdomsförbunden.
          </note>
          <note>
            I detta anförande instämde Anne-Marie Ekström och Mauricio Rojas
            (båda fp), Kjell-Erik Karlsson, Sven-Erik Sjöstrand och Tasso
            Stafilidis (alla v) samt Lotta Hedström, Helena Hillar Rosenqvist,
            Mona Jönsson och Jan Lindholm (alla mp).
          </note>
          <note type="speaker">
            Anf. 64 KALLE LARSSON (v) replik:
          </note>
          <note>
            Fru talman! Jag valde att inte instämma i anförandet, trots att
            det var ett alldeles utmärkt anförande. Skälet till det är att
            jag skulle vilja ha en kommentar till de senaste dagarnas händelseutveckling.
            Det är utmärkt att få chansen att tala direkt till varandra och
            med exakta protokoll, så att inte medier vrider budskap på ett
            sätt som vare sig avsändare eller mottagare önskar.
          </note>
          <note>
            Min bild av det budgetarbete vi har haft låt mig säga att jag
            inte har några problem med att öppet redovisa hur saker och ting
            fungerar är att vi tillsammans har drivit frågan om en flyktingamnesti
            på samma sätt och ungefär samtidigt börjat gå in och diskutera
            enskilda grupper för att ändå nå någonting. Nu på sluttampen fortsätter
            båda våra partier att försöka få till stånd förbättringar av den
            interna överenskommelsen, medan vi ser att de stora delarna i
            den är sådant som vi trots allt tycker är steg i rätt riktning.
            Jag vill fråga: Instämmer Gustav Fridolin i den beskrivningen?
          </note>
          <note type="speaker">
            Anf. 65 GUSTAV FRIDOLIN (mp) replik:
          </note>
          <note>
            Fru talman! Lite skillnad finns det nog mellan mig och Kalle
            Larsson, men inte i den här frågan. Miljöpartiet och Vänsterpartiet
            ihop med tre andra riksdagspartier och förhoppningsvis minst 27
            riksdagsledamöter från Socialdemokraterna och Moderaterna trycker
            på för en amnesti. I de samtal mellan våra tre partier i budgetsamarbetet
            som har förevarit har Miljöpartiet och Vänsterpartiet tryckt på
            för att få till stånd något som verkligen betyder någonting för
            de flyktingar som finns och som tvingats gömma sig i Sverige.
            Det upprepar jag gärna. Jag är tacksam för det arbete som till
            exempel Kalle Larsson har lagt ned.
          </note>
          <note>
            Just nu är vi i ett läge där min riksdagsgrupp har sagt att det
            som finns nu är bra, att det är en bra bit på vägen, men att det
            inte är tillräckligt. Det är inte tillräckligt. Det är vi eniga
            om. Det är därför som vi röstar och kämpar för en amnesti här
            i dag. Men det är inte heller tillräckligt därför att vi vill
            få den där garantin som jag talade om för att de gömda barnen
            de allra, allra flesta av dem ska få stanna i Sverige. Vi kämpar
            på för det, och det vet jag att vi har ett starkt stöd för också
            av Kalle Larsson.
          </note>
          <note type="speaker">
            Anf. 66 KALLE LARSSON (v) replik:
          </note>
          <note>
            Fru talman! Då väljer jag att nu instämma i Gustav Fridolins
            anförande, så att det förs till protokollet och den saken också
            kommer med.
          </note>
          <note>
            När det gäller budgetarbetet för Miljöpartiets del gäller det
            väl också andra frågor där ni inte är alldeles nöjda och som kan
            vara en anledning till fortsatta samtal. Det är bra att vi kan
            vara överens om att vi har drivit och fortfarande driver samma
            frågor på samma intensiva sätt när det gäller flyktingpolitiken.
            Men er tvekan rör väl också frågor som inte är inom det flyktingpolitiska
            området.
          </note>
          <note>
            Tack än en gång för ett alldeles utmärkt anförande.
          </note>
          <note type="speaker">
            Anf. 67 GUSTAV FRIDOLIN (mp) replik:
          </note>
          <note>
            Fru talman! Tack, Kalle Larsson.
          </note>
          <note>
            Den anledning som fanns till att min riksdagsgrupp i går fattade
            beslut om att inte godta det bud som fanns var i huvudsak att
            vi kände att vi var tvungna att komma längre. Jag förklarade det
            i mitt huvudanförande. Men det är klart att det finns en del andra
            saker som jag också gärna skulle vilja se vore bättre. De fanns
            med i diskussionen i går. Det har vi också redovisat öppet och
            även här.
          </note>
          <note>
            Det är en ganska ovanlig sak det som har hänt i budgetförhandlingarna,
            delvis i stängda rum men allt som oftast inför öppna ridåer. Vi
            i Miljöpartiet har nämligen sagt att vi är beredda att göra ganska
            stora eftergifter, eller jag kanske ska säga väldigt stora eftergifter,
            på andra för oss väldigt viktiga områden om det här går i lås,
            om vi får en lösning för de människor som befinner sig mitt i
            lidandet. Jag är stolt över att vi i mitt parti har gjort det
            ställningstagandet.
          </note>
          <note>
            Det finns väldigt många politiska frågor som är otroligt viktiga,
            men alla frågor handlar inte om människor av kött och blod på
            det sätt som den här frågan gör. Jag är stolt över att mitt parti
            har tryckt på och kämpat för att vi ska komma så långt som det
            bara går med Socialdemokraterna. Jag är stolt över att vara en
            del av den flyktingrörelse, den rörelse som kräver förbättringar
            av flyktingpolitiken och som börjar nå någonstans. Vi har fått
            de apatiska barnen, men vi har kommit fram där. Vi har fått nedläggningen
            av Utlänningsnämnden, ämnet för debatten i dag. Vi har fått de
            saker som jag, Ulla Hoffmann och Kalle Larsson tidigare har redovisat
            och som nu ska komma ännu längre.
          </note>
          <note>
            Jag fick frågan på vägen in hit om det finns anledning att hoppas
            att det blir en majoritet bakom kraven på en nollställning i dag.
            Jag sade: Jag ger aldrig upp hoppet. Vi kan inte ge upp hoppet,
            inte före omröstningen och inte heller efter den om den går fel
            väg. Det är rätt många månader kvar till den sista mars. Vi ska
            lyckas.
          </note>
          <note type="speaker">
            Anf. 68 GÖTE WAHLSTRÖM (s) replik:
          </note>
          <note>
            Fru talman! Det var egentligen tre saker som jag fann anledning
            att replikera på i Gustav Fridolins anförande.
          </note>
          <note>
            Som politiker har vi alltid att ta ansvar för och stå till svars
            för de beslut som vi fattar och de frågor som vi tar ställning
            i. Det är viktigt. I denna stund är denna en av många frågor.
            Men vi har också framför oss ett stort budgetarbete där det gäller
            att ta ansvar för helheten i det svenska samhällets utveckling.
            Det är också viktigt. När vi då kan kombinera de här två sakerna
            från socialdemokratins sida, att ha en human flyktingpolitik och
            kunna utveckla den genom en ny instans- och processordning genom
            att vi har jobbat fram en stark ekonomi som vi tar ansvar för
            och kan få en miljard till den här processen, är det också att
            ta ansvar och visa att vi också i budgetarbetet tar vårt ansvar.
          </note>
          <note>
            Det innebär också, om Gustav Fridolin misstror oss i den frågan,
            att vi alltid röstar med huvud och hjärta när vi tar ställning.
            Och vi gör det därför att vi vet att vi har att ta ansvar för
            de ställningstaganden som vi gör. Det utgår jag från att alla
            som har fått politiska förtroendeuppdrag gör.
          </note>
          <note>
            Det kan kanske vara så att det också på den sida som Gustav Fridolin
            nu befinner sig kan finnas personer som funderar: Gör jag ett
            riktigt ställningstagande? Jag kanske skulle rösta för det majoritetsförslag
            som finns från utskottet i just denna specifika fråga.
          </note>
          <note type="speaker">
            Anf. 69 GUSTAV FRIDOLIN (mp) replik:
          </note>
          <note>
            Fru talman! Jag fick en replik tack för den från Göte Wahlström
            om ansvar. Det är ett vackert ord. Göte sade att Socialdemokraterna
            i regeringen tar ett helhetsansvar. Jag tror att jag kan replikera
            med att det gör vi i Miljöpartiet också. Under det samarbete som
            våra partier har haft har vi lyckats med flera stora saker där
            det kanske inte alltid har varit så att Socialdemokraterna egentligen
            har tyckt att det var bra från början men som vi lyckats genomföra,
            till exempel friåret för att mota ohälsan och arbetslösheten,
            skatteväxlingen för att komma åt den växthuseffekt som nu härjar
            med naturkatastrofer över hela världen, försvarsomställningen
            som innebär att vi får pengar över till just de saker som jag
            nämnde i början skola, vård och omsorg som ger trygghet. Det är
            stora frågor där det ibland funnits principiella motsättningar.
          </note>
          <note>
            Det som vi försöker genomföra nu handlar om någonting som inte
            borde fläckas av principer. Det handlar om människor, om mänskliga
            rättigheter, om mänskligt värde. Det handlar om den där flickan
            som hade sett sin mamma bli våldtagen och som nu tvingas leva
            gömd och om de där makedonska barnen som vi träffade i går eller
            i alla fall hade möjlighet att träffa i går Göte var också inbjuden
            och som var rädda varje gång det ringde på dörren och hade levt
            mer än halva sina liv på flykt. Det är de människorna som det
            handlar om, och det är därför som jag inte förstår varför det
            ska vara så svårt att ta det ansvaret i den här budgeten. Det
            ansvaret går liksom inte ihop, som jag sade, med en människosyn
            att det blir som svårast när man ska göra någonting som gör att
            det blir bättre för andra människor.
          </note>
          <note>
            Ansvar är också att ha ett svar på de frågor som ställs. Jag
            ställde en väldigt konkret fråga till er som talat emot amnesti,
            och jag ställer den gärna igen så att Göte kan svara på den i
            sin nästa replik. Om vi nu röstar nej till det här, måste vi erkänna
            Göte sade det också att de här människorna ändå finns i Sverige.
            Vad gör vi då i stället för dem? Vi har kommit med ett förslag
            för att göra det bättre för dem och lösa det här problemet. Ge
            mig ett annat förslag!
          </note>
          <note type="speaker">
            Anf. 70 GÖTE WAHLSTRÖM (s) replik:
          </note>
          <note>
            Fru talman! Ska jag tolka Gustav Fridolins inlägg när det gäller
            att ta ansvar så att Gustav Fridolin är beredd att åter lyfta
            fram frågan i sin riksdagsgrupp? Är han beredd att diskutera på
            vilket sätt vi ganska snabbt kan komma fram till ett gemensamt
            ställningstagande i den budget där vi har att ta ansvar för den
            helhet som det politiska ansvaret kräver av oss som riksdagsledamöter?
            Jag har naturligtvis den förhoppningen.
          </note>
          <note>
            Den empati som Gustav Fridolin visar på från talarstolen möter
            jag när jag träffar internationella organisationer, UNHCR och
            andra organisationer. De påtalar just värdet av att Sverige står
            i spetsen i de här frågeställningarna. Det må vara så att Gustav
            Fridolin hela tiden vill gå längre. Men i det internationella
            perspektivet står Sverige i spetsen när det gäller humanitet,
            biståndsfrågor och så vidare. Vi får inte glömma bort det i den
            här debatten. Det är viktigt att också ha med sig det.
          </note>
          <note type="speaker">
            Anf. 71 GUSTAV FRIDOLIN (mp) replik:
          </note>
          <note>
            Fru talman! Tack för det, Göte. Jag skulle givetvis som en av
            de saker som Miljöpartiet har drivit igenom i det här samarbetet
            ha tagit upp biståndet, som nu äntligen når enprocentsmålet.
          </note>
          <note>
            Jag fick frågan om vi kan tillkalla riksdagsgruppen för att återigen
            hitta konstruktiva lösningar. Absolut! Vår riksdagsgrupp kan nog
            samlas på en kvart om vi får en anledning till det. Jag tror att
            vi kan gå dit och diskutera direkt. Det är en sak som vi vill
            ha på det här området, ett krav som vi ställt som varit väldigt
            tydligt för att kunna komma framåt. Det är en gemensam politisk
            utfästelse om att om man nu gör den nya prövningen av gömda barn
            och barnfamiljer som vi talat om ska vi åtminstone ha den gemensamma
            ansatsen att det här ska innebära att de allra flesta av dessa
            människor får stanna.
          </note>
          <note>
            Jag vill gärna kompromissa. Jag vill visa att vi inte är fyrkantiga
            trots att det handlar om människor av kött och blod, trots att
            det, som Annika Qarlsson tidigare redovisade, handlar om människor
            som kanske till och med har fått sin åldersbestämning felaktigt
            gjord och som därmed inte blir klassade som barn fast de är det.
            Vi har redan gått flera steg mot det som vi försöker rösta om
            och driva igenom i dag; en fullvärdig nollställning i enlighet
            med fempartimotionen. Men vi behöver åtminstone den utfästelsen.
            Vi behöver åtminstone den gemensamma ansatsen så att det inte
            bara blir en lång och brutal ny prövning som slutar med ytterligare
            ett avslag. Sådana har de här familjerna fått tillräckligt av.
          </note>
          <note type="speaker">
            Anf. 72 LINNÉA DARELL (fp):
          </note>
          <note>
            Fru talman! Jag vill ta min utgångspunkt i de asylsökande barnens
            situation. Tänk om vi som ska rösta här i dag för ett ögonblick
            skulle tänka tanken att våra egna barn eller barnbarn skulle tvingas
            leva med en ständig oro för var de har sitt hem i morgon och,
            kanske allra värst, leva gömda utan kamrater utan skolgång och
            med en alltid närvarande rädsla för att familjen ska splittras
            eller skickas iväg dit där inget hem finns kvar och där man upplevt
            så många hemskheter.
          </note>
          <note>
            Sverige har skrivit på FN:s barnkonvention. Därmed har vi också
            inbegripit alla barns rätt till goda levnadsvillkor. Men som utvecklingen
            har varit och är, och risken är att den också fortsätter att vara
            det efter dagens beslut, bryter Sverige öppet och medvetet mot
            FN:s barnkonvention. Att som barn tvingas leva gömd utan kontakter
            med jämnåriga och utan undervisning är som alla förstår en katastrof
            socialt men också på så vis att den tid som för andra barn lägger
            grunden för kunskaper och erfarenheter att ta med sig ut i livet
            suddas bort. Inte heller här tar Sverige som land ansvar i dag
            även om vissa skolor gör det när det gäller möjligheter till undervisning.
            Skolministern har förra veckan svarat på en fråga från mig om
            att rätten till undervisning behöver utredas. Ja, men när? Göte
            Wahlström säger här att frågan är under beredning i Regeringskansliet.
            Men när kommer det ett förslag? Varje dag som förloras för ett
            barn får konsekvenser för detta barns vandring mot vuxenlivet.
          </note>
          <note>
            Jag ska fatta mig kort, för det har sagts väldigt mycket här
            i dag. Vi går mot en omröstning och det finns flera talare kvar.
            Jag behöver inte upprepa alla de goda argument för att rösta för
            reservation nr 7, det så kallade nollställningsbeslutet, som Mauricio
            Rojas, Anne-Marie Ekström och många andra har beskrivit. Men jag
            skulle ändå vilja sluta med att inför dagens votering vädja till
            moderata och socialdemokratiska riksdagsledamöter som jag har
            anat delar vår uppfattning: Använd er möjlighet att lägga er röst
            för fempartimotionen om nollställning! Säkert skulle ni själva
            må bättre i kväll men det är inte skälet för min vädjan. Skälet
            är att er röst skulle kunna ge de utsatta barn som jag och andra
            har talat om här i dag en vardag som är mer lik den som vi alla
            tycker att våra egna barn och barnbarn ska ha.
          </note>
          <note type="speaker">
            Anf. 73 MONA JÖNSSON (mp):
          </note>
          <note>
            Fru talman! Efter år av frustration över hur beslut i flyktingärenden
            har fattats är vi framme vid nedläggningen av Utlänningsnämnden.
            Förhoppningsvis ska vi få en rättssäkrare och mänskligare prövning
            av om människor som kommer hit ska få stanna eller inte.
          </note>
          <note>
            Kolleger här i salen, åhörare på läktaren, ni som tittar på tv
            och lyssnar på radion! Många av er är föräldrar, morföräldrar,
            farföräldrar. Alla har vi något gemensamt. Vi vill skapa en trygg
            omvärld för våra barn att växa upp i. Kvinnor, män och barn som
            kommit hit är inte annorlunda än var och en av oss. De vill också
            att deras barn ska få leva utan hot om att sprängas i luften eller
            bli nedskjutna när de går ut på gatan, när de vill sparka fotboll
            eller bara gå barfota i gräset.
          </note>
          <note>
            Vad är naturligare för oss än att i lugn och ro göra en utflykt
            med familjen en solig dag eller att få lära oss att läsa och skriva?
            Hur skulle ni känna om ni varje natt inte kunde sova utan mardrömmar,
            utan känslan av att när som helst kunna bli väckt och släpad ur
            sängen, kanske till tortyr och förnedring? Kanske blir man väckt
            för att se sin mamma våldtas mitt framför ögonen på en. Skulle
            inte ni också försöka fly och ta er bort från dessa hemskheter
            så fort som möjligt och till vilket pris som helst?
          </note>
          <note>
            Bakom varje ansikte finns många gånger upplevelser som vi inte
            ens i vår vildaste fantasi kan förstå. Varje dag ser vi på tv
            och hör på radio om krig, våld, terror, naturkatastrofer och hungerkatastrofer.
            Inte många av oss ledamöter som finns här i salen har varit med
            om detta själva. Allt blir mer påtagligt när man själv kommer
            i kontakt med flyktingars upplevelser, när man får prata med människor
            från andra länder eller när man själv reser och med egna ögon
            får bilda sig en uppfattning om vad som har skett.
          </note>
          <note>
            I förra veckan var socialförsäkringsutskottet på besök i Kroatien
            och Bosnien och Hercegovina. Vi var bland annat i Srebrenica.
            Detta namn känner nog många igen från kriget i forna Jugoslavien.
            Just i Srebrenica miste över 8 000 män livet i en massaker. Där
            blev många kvinnor av med sina män och familjeförsörjare. Barn
            blev av med sina pappor. Offrens familjer blev av med sina barn
            och syskon. Det var mycket starkt att stå just på marken där detta
            brott hade begåtts, där man med egna ögon kunde se byggnader där
            männen försökt undkomma, när man kunde se kullarna där männen
            hunnits upp och dödats. Senast i somras grävde man fram rester
            av människor. Jag pratade med en man där, och han sade att det
            fortfarande fanns 31 massgravar på kullarna runtomkring som inte
            var uppgrävda.
          </note>
          <note>
            Vi besökte också andra delar av Bosnien och Kroatien. Där kunde
            vi med egna ögon se hur man på ett systematiskt sätt drivit människor
            från hus och hem och sedan totalt förstört deras bostäder detta
            bara för att de tillhörde en viss grupp människor. Är det konstigt
            att människor flyr till andra länder när ens granne kan vara den
            som bränner ned huset, startar förföljelserna eller dödar en?
            Det här är bara ett exempel på vad som pågår runtom i världen.
          </note>
          <note>
            Vi ska i dag också besluta om ett betänkande som handlar om uppehållstillstånd
            för tribunalvittnen, exempelvis sådana vittnen som ska hjälpa
            till att ställa just de skyldiga personerna i Jugoslavien inför
            rätta, ställa dem till svars för vad de gjort. Sverige har ingått
            avtal med internationella domstolar och tribunaler om överföring
            till Sverige av vittnen och vid behov också deras nära anhöriga.
            Man ska då kunna få uppehållstillstånd och arbetstillstånd under
            en speciell tid. Miljöpartiet, Vänsterpartiet, Centerpartiet,
            Kristdemokraterna och Folkpartiet anser att det är viktigt att
            dessa personer kan ges möjlighet till permanent uppehållstillstånd.
            Vi anser att en individ som kan betraktas som tribunalvittne har
            en hotbild runtomkring sig, och detta ger synnerligen starka skäl
            till att bevilja personen en permanent fristad.
          </note>
          <note>
            Miljöpartiet anser, tillsammans med de partier som jag tidigare
            nämnde, också att de personer som genom en preliminär lista hos
            internationell domstol eller tribunal kan antas komma att bli
            kallade till internationell domstol eller tribunal också kan behöva
            skyddas. Därför har vi genom en gemensam reservation uttryckt
            rättighet för personer som redan är kallade som vittnen. Vi måste
            alla se till att de som begår brott mot mänskliga rättigheter
            också ställs inför domstol och döms.
          </note>
          <note>
            Jag ska citera Mahatma Gandhi: An eye for an eye only ends up
            making the whole world blind. Jag hoppas att vi kan hjälpa till
            så att det inte blir så.
          </note>
          <note>
            Fru talman! Jag yrkar bifall till förslaget i betänkandet SfU
            17 och till reservation nr 7 i den. Dessutom yrkar jag i SfU 18
            bifall till reservationerna 1 och 2.
          </note>
          <note>
            I detta anförande instämde Lotta Hedström, Helena Hillar Rosenqvist
            och Jan Lindholm (alla mp).
          </note>
          <note type="speaker">
            Anf. 74 GÖRAN LINDBLAD (m):
          </note>
          <note>
            Fru talman! Jag gladde mig åt att tre kolleger här i riksdagen
            redogjorde för öppningsceremonin i går eftersom jag hade förhinder
            och var på ett möte med politiska utskottet i Europarådet om min
            rapport om behovet av att internationellt fördöma kommunismens
            förbrytelser. Jag är glad att jag fick höra en del om hur ceremonierna
            hade gått till här.
          </note>
          <note>
            Jag är också glad att vi äntligen är framme vid den punkt där
            en ny instansordning ska antas. Barbro Holmberg sade tidigare
            här i dag att hon var stolt över svensk flyktingpolitik. Jag tyckte
            att det lät som om det borde smaka illa i hennes mun. Socialdemokraterna
            har ju dragits baklänges in i förhållandet att man nu behöver
            ändra instans- och processordningen. Redan under förra mandatperioden,
            då jag var ledamot i socialförsäkringsutskottet, beslutade en
            enhällig riksdag om att Utlänningsnämnden skulle läggas ned och
            att ärendena skulle hanteras i domstolar i stället. Av det har
            det inte blivit annat än ett riktigt dåligt förslag som refuserades
            av Lagrådet. Sedan har man inte gjort någonting alls, och sedan
            har man inte gjort någonting alls, och nu, slutligen, äntligen
            och efter stora påtryckningar från samtliga andra partier i riksdagen,
            har regeringen kommit fram med ett förslag som gör att vi kan
            få någon rätsida på migrationspolitiken. Det tycker jag är det
            som känns bra här i dag.
          </note>
          <note>
            Barbro Holmberg sade alltså, liksom andra, att hon var stolt
            och tyckte att det var en bra politik. Men resultatet av politiken
            då? Resultatet av den flyktingpolitik som Barbro Holmberg har
            varit stolt över har ju blivit ett elände. Människor har inte
            alls blivit individuellt prövade utan schablonmässigt prövade.
            Samma beslutsunderlag har använts i olika ärenden.
          </note>
          <note>
            Jag har under åren haft anledning att få del av ett antal fall
            som har hanterats i Migrationsverket och i Utlänningsnämnden.
            Jag kan inte påstå att jag har någon total statistik eller har
            sett alla, men det är ju hemskt konstigt att det i varje ärende
            som man får anledning att titta på är någonting som är konstigt.
            Det talar för att systemet inte har varit rättssäkert och att
            man inte har gjort den individuella prövningen. Staten Sverige
            har alltså misshandlat ett antal individer. Att då tala om att
            man till varje pris ska ha en individuell prövning, men man när
            man inför den individuella prövningen hoppar över den grupp som
            inte har blivit riktigt individuellt prövad utan som är misshandlad
            av systemet och bedömer den kollektivt, förstår jag inte logiken
            i.
          </note>
          <note>
            Därför har jag bestämt mig, efter stor vånda, att jag kommer
            att stödja reservation 7 och rösta för det som kallas amnesti.
            Jag skulle hellre själv ha velat kalla det något annat och göra
            på ett lite annorlunda sätt, nämligen låta dem som kan och vill
            arbeta få stanna och få uppehållstillstånd och arbetstillstånd.
            Jag skulle också gärna ha sett att man sänkte ribban för det som
            kallas humanitära skäl. Då skulle väldigt många ytterligare få
            möjlighet att stanna. Slutligen blir jag inte särskilt upprörd
            om ett antal förbrytare utvisas. Det tror jag kan vara bra. Men
            jag tycker att det är viktigt att det stora flertalet av de människor
            som är misshandlade av systemet, alla som har råkat illa ut, faktiskt
            ges möjlighet att stanna. Sedan kunde man kanske ha kallat det
            något annat än amnesti. Men jag tycker att jag har svårt att sova
            gott och leva med den modell som innebär majoritetslinjen i det
            här betänkandet, och jag kommer därför att rösta med reservanterna.
          </note>
          <note>
            Jag hoppas också att det är flera ledamöter från Socialdemokraterna
            och Moderaterna som kommer att göra så. Jag vet att Ulf Sjösten
            från mitt parti är inne på samma linje. Vi har pratat om det.
            Jag vet att det finns några kolleger som tänker avstå i omröstningen,
            och det respekterar jag också. Man kan nämligen göra på lite olika
            sätt i sina meningsyttringar. Det tycker jag är bra.
          </note>
          <note>
            Däremot häpnar jag när jag hör Kalle Larsson och Gustav Fridolin
            relatera till vad statsministern har sagt i dag, nämligen att
            han fruktar att enskilda ledamöter kan rösta efter sin egen övertygelse.
            Det är väl faktiskt vår skyldighet att rösta efter vår övertygelse
            i den här kammaren. Vi är ändå valda av folket. Är det ett tecken
            på vilket slags partipiska och partidisciplin Socialdemokraterna
            har så är det skrämmande. För mig som moderat vore det häpnadsväckande
            att man inte i en så här viktig samvetsfråga skulle ha möjlighet
            att få rösta efter sin egen övertygelse utan att hotas med än
            den ena repressalien, än den andra, vilket tydligen är fallet
            i den socialdemokratiska riksdagsgruppen. Jag hoppas att statsministern
            är felciterad, men så är det väl antagligen inte.
          </note>
          <note>
            Fru talman! Jag vill ta upp frågan om arbetslinjen. Jag tänkte
            ställa en fråga till Vänsterpartiet och Miljöpartiet. Det finns
            ju en reservation, nr 13 i betänkandet, som handlar om att just
            de personer som kan och vill arbeta och får arbete skulle kunna
            lyftas ur systemet och ges arbets- och uppehållstillstånd.
          </note>
          <note>
            Jag var häromdagen på ett möte med iranska och några afghanska
            asylsökande. Det var säkert många fler än det antal personer som
            är här i kammaren inklusive personerna på läktaren. Det gläder
            mig, fru talman, att läktaren är besatt igen. Den var ju tom en
            stund efter en incident tidigare.
          </note>
          <note>
            Jag var alltså på ett möte, och det visade sig att i stort sett
            samtliga dessa gömda asylsökande hade arbete. Många hade mer än
            ett arbete. Det har ju talats om i någon annan debatt. Det var
            väl i partiledardebatten det framfördes att det var så förfärligt
            att vissa hade flera arbeten. Problemet är ju att de här människorna
            är utanför systemet. Det betalas ingen skatt och inga sociala
            avgifter. De har inte rätt till sjukvård och så vidare. De har
            heller inte rätt att få hjälp av polisen om de blir utsatta för
            brottslighet. Jag ser därför att det vore mycket bra om Vänsterpartiet
            och Miljöpartiet kunde ansluta till den här reservationen, nr
            13. Då har vi majoritet i kammaren för att åtminstone låta en
            stor del av gruppen stanna. Det är en konkret handling som vi
            kan utföra nu, här, i dag, utan minsta tvekan, tycker jag.
          </note>
          <note>
            Just när det gäller brottsoffer bland gömda, så att säga illegala,
            människor i landet finns det problem. De skulle kunna gå till
            polisen, men vi vet ju alla hur polisen fungerar. Jag har debatterat
            polisfrågor förut. Det mesta avskrivs ju innan man har hunnit
            lämna polisstationen. Det som kommer att hända om en gömd asylsökande
            går till polisen och anmäler ett överfall, en stöld, en våldtäkt
            eller något annat är att vederbörande själv blir satt i arrest
            och skickad ur landet, medan brottslingen troligen inte hittas.
            Det här är ett fullständigt oacceptabelt system. Jag besökte,
            som jag ofta gör, polisen i New York senast i påskas och frågade
            just hur de gör med det här. De har ju flera miljoner människor
            som vistas utan papper i staden. Ja, sade de, alla får göra en
            anonym anmälan, och vi bryr oss inte om ifall personen har uppehållstillstånd
            eller inte. Det är en sak för migrationsmyndigheterna. Vi bekämpar
            brottslighet, och det viktiga är brottsoffren. Vi sätter dem i
            centrum och ser till att vi griper förövaren.
          </note>
          <note>
            Det är en helt annan attityd, och jag tycker att vi här i Sveriges
            riksdag skulle se till att införa den.
          </note>
          <note>
            Under den gångna veckan har det också kommit många mejl och telefonsamtal
            från människor. En kvinna som skrivit till mig har haft liknande
            erfarenheter som jag när det gäller Utlänningsnämnden. Hon skriver
            att i hennes värld finns en mängd människor som i det gamla systemet
            inte fått sina asylskäl prövade på ett vettigt, hederligt och
            rättssäkert sätt. Och det kan vi vara rätt överens om i kammaren
            eftersom vi tar bort det gamla systemet. Därför är det för både
            henne och mig obegripligt att man inte låter dessa människor få
            upprättelse för den felaktighet som staten begått mot dem.
          </note>
          <note>
            Om vi återgår till arbetslinjen hade väldigt många av de människor
            som jag träffade på mötet med iranska asylsökande ordentliga yrkesutbildningar,
            det vill säga folk som vi kan ha nytta av. De var advokater, läkare
            och tandläkare, alltså folk i min egen bransch. Det finns ont
            om tandläkartider i dag. Det skulle vara lätt att utfärda legitimation
            och se till att dessa människor kom i arbete i stort sett omedelbart
            eftersom de ofta har en utbildning som är väl i klass med den
            svenska.
          </note>
          <note>
            När det gäller sjukvården har man faktiskt lyckats göra en jämförande
            bedömning av kompetensen hos människor från andra länder i motsats
            till en del andra yrkesområden där regeringen långhalat. Detta
            har då haft en dålig effekt på det som kallas integration, eller
            som jag hellre säger, det som är ett sätt att bryta utanförskapet
            och ge delaktighet.
          </note>
          <note>
            Sammanfattningsvis, fru talman, vill jag för det första uppmana
            kollegerna från Miljöpartiet och Vänsterpartiet att rösta på reservation
            13 så att vi åtminstone kan vara alldeles säkra på att en större
            grupp ges möjlighet att stanna. För det andra vill jag ge en uppmaning
            till socialdemokrater och de moderater som ännu inte bestämt sig
            att stödja reservation 7.
          </note>
          <note>
            I detta anförande instämde Ulf Sjösten (m).
          </note>
          <note type="speaker">
            Anf. 75 KALLE LARSSON (v) replik:
          </note>
          <note>
            Fru talman! Jag ska börja med den fråga som Göran Lindblad ställde
            och som handlade om varför vi inte nu ska fatta beslut om en ökad
            arbetskraftsinvandring. Det handlar nämligen om att Göran Lindblad
            vill att arbetskraftsinvandring ska vara möjlig på de villkor
            som han själv och hans borgerliga kolleger i alliansen angivit
            och inte vänta in den utredning som ser över just den frågan.
          </note>
          <note>
            Vi är från Vänsterpartiets sida mycket angelägna om att man ska
            få rätt att arbeta i Sverige. Vi var ett av de första partier
            som såg behovet av en framtida arbetskraftsinvandring till Sverige,
            både vad gäller människors vilja att komma hit och arbeta och
            också för att det svenska samhället kommer att behöva det. Det
            är bara det att arbetskraftsinvandringen naturligtvis måste vara
            så organiserad att den inte på några villkor kan komma att ifrågasättas.
            Man ska ha samma förutsättningar löne- och försäkringsmässigt,
            kollektivavtalsmässigt och så vidare, och det kräver en hel del
            utredningsarbete.
          </note>
          <note>
            Den utredningen är nu samtliga partier representerade i, och
            vi tänker avvakta vad den kommer fram till för att då ta ställning
            till förslagen och självfallet fortsätta att driva debatten i
            den frågan.
          </note>
          <note>
            Sedan vill jag för protokollets skull göra en korrigering av
            vad jag upplever är ett missförstånd. Jag nämnde i mitt anförande,
            och Göran Lindblad tog upp det som ett citat, att statsministern
            hade uttryckt oro. Som jag sade i mitt anförande var det ett referat
            från Ekot som jag återgav om att det finns en oro över att man
            riskerar att en del röstar efter egen övertygelse. Det var inte
            statsministern som uttryckte sig på det sättet utan det var Ekots
            referat. Även om vi emellanåt är oense tycker jag att rätt trots
            allt ska vara rätt.
          </note>
          <note type="speaker">
            Anf. 76 GÖRAN LINDBLAD (m) replik:
          </note>
          <note>
            Fru talman! Det är väl lika illa även om det är ett referat och
            inte ett direkt citat. Jag menar bara att det förekommer farhågor
            om att riksdagsledamöter ska rösta så som de tycker, tror, känner
            och vill. Detta talar alldeles för sig självt.
          </note>
          <note>
            Sedan var det helt tydligt att Kalle Larsson plötsligt blev systemkramare
            och sade att vi nu ska invänta en utredning. Jag har varit lite
            kritisk till allmän amnesti som princip eftersom den principen
            är svår, men jag tycker att det är det minst dåliga förslaget
            av dem vi har i dag. Och jag kan leva mycket bättre med effekten
            och resultatet av reservation 7 än av majoritetstexten. Däremot
            förstår jag inte varför Kalle Larsson inte skulle kunna leva med
            effekten och resultatet av reservation 13 som just handlar om
            att ge de människor som är gömda, som finns här nu, amnesti.
          </note>
          <note>
            För tillfället gäller det inte några andra, även om jag vill
            det. Vi är överens om att jag vill att vi ska ha en fri arbetskraftsinvandring,
            men den ska naturligtvis ske på arbetsmarknadens villkor. Det
            gäller också dessa människor. Varför skulle vi ändra på reglerna?
            Låt dem stanna och jobba. Gör alla de iranier jag träffat till
            vita så att de kan betala in skatter och avgifter. Om jag ville
            anställa en tandläkare i min praktik undrar jag hur sjutton jag
            skulle göra. Jag kan ju i så fall inte betala in sociala avgifter
            och skatt för honom. Hur gör jag då?
          </note>
          <note type="speaker">
            Anf. 77 KALLE LARSSON (v) replik:
          </note>
          <note>
            Fru talman! Jag ska börja med att säga att jag blivit kallad
            statsmannamässig, finansminister och nu systemkramare under den
            här debatten. Jag vet inte vilket jag helst inte är av dessa tre,
            men låt mig till att börja med konstatera och det är viktigt att
            Göran Lindblad visar upp ett civilkurage i fråga om amnesti som
            jag tycker är starkt och som jag beundrar.
          </note>
          <note>
            Jag vill vidare säga att den fråga som han lyfter fram och anser
            att vi borde rösta för, arbetstillstånd, handlar om något som
            håller på att utredas. Det är inte konstigt att man ibland säger:
            Här måste reglerna vara mycket exakta; de måste vara tydliga.
            Det här är en sådan fråga. Det är en fråga där man måste vara
            tydlig, precis som amnestifrågan är det. Det finns också ett förslag
            till färdig lagtext som motionen presenterat. Där är utredningsarbetet
            gjort.
          </note>
          <note>
            I Göran Lindblads reservation, som han har tillsammans med borgerliga
            allianskamrater, är det mer fråga om en löpande text om hur man
            skulle vilja att det var. Då väntar jag hellre på utredningsresultatet.
            Var sak har sin tid. Amnestifrågan är akut. Det skulle innebära
            att både de människor som Göran Lindblad talar om och en stor
            grupp andra skulle få stanna. Det vore bra om det kunde genomföras.
          </note>
          <note>
            Sedan kan jag också konstatera att de med verkställighetshinder,
            de som finns här under mycket lång tid och i dag inte har rätt
            att arbeta, inom kort kommer att få den möjligheten genom den
            överenskommelse som vi tillsammans med Miljöpartiet pressat fram
            i förhandlingar med Socialdemokraterna.
          </note>
          <note type="speaker">
            Anf. 78 GÖRAN LINDBLAD (m) replik:
          </note>
          <note>
            Fru talman! Jag sade systemkramare om Kalle Larsson, och det
            förefaller som om han är det. Kalle Larsson vet att jag i vanliga
            fall brukar kalla honom leninist eller något sådant. Det har jag
            avstått från i dag. Vi är alltså hyggligt överens om grundfrågan
            i dag. Det känns lite ovant för mig och, skulle jag gissa, även
            för Kalle Larsson.
          </note>
          <note>
            När det gäller reservation 13 och arbetslinjen är jag inte det
            minsta bekymrad över lagtexten eller utredningen inför den, för
            om riksdagen alldeles strax fattar beslut om att stödja reservation
            13 innebär det ett uppdrag till regeringen att återkomma med en
            proposition med lagförslag om precis det. Det kommer att kunna
            gå fort om bara regeringen får tummen ur, och i så fall har vi
            en möjlighet att få igenom förslaget om att de människor som kan,
            vill och är arbetsföra får stanna. Då har vi också löst en del
            av problemet.
          </note>
          <note type="speaker">
            Anf. 79 GUNNAR NORDMARK (fp):
          </note>
          <note>
            Fru talman! I dag är det en bra dag. Det är en bra dag, för genom
            ett beslut kommer vi att sätta punkt för en asylprocess som på
            många sätt varit inhuman, orättvis och rättsosäker. Det är en
            bra dag eftersom vi genom ett beslut också kommer att se till
            att skälen för att få asyl i det här landet utvidgas på en rad
            områden. Det handlar om särskilt ömmande fall: om välgrundad fruktan
            för förföljelse, om kvinnors särskilda asylskäl och så vidare.
          </note>
          <note>
            Det här beslutet har dock inte tillkommit av en slump. Det är
            inte taget ur luften, utan vi har varit tvungna att rätta till
            den asylprocess som vi hittills haft. Då måste vi också ta ansvar
            för de människor som fram till nu drabbats av en rättsosäker asylprocess
            där vi inte i tillräcklig utsträckning tagit hänsyn till de berättigade
            skäl de haft för att få asyl i det här landet. Det sker inte heller
            genom det här beslutet såvida vi inte fattar ett beslut om att
            nollställa det som en del kallat för asyl.
          </note>
          <note>
            Dagens debatt följs med spänning av många människor. Det är alla
            de som engagerar sig för en human flyktingpolitik. Det är alla
            de som känner någon som drabbats av ett utvisningsbeslut som man
            uppfattat, oftast med all rätt, som orimligt. Men framför allt
            är det alla de människor som sökt sig till Sverige av rädsla för
            förföljelse, tortyr och än värre saker, men som inte tillräckligt
            tydligt kunnat klargöra sina asylskäl. Det är också de som kommit
            hit med otillräckliga asylskäl men med hopp om att skapa en bättre
            framtid för sig och sina barn och vars önskan att få stanna i
            Sverige inte stämmer överens med de undermåliga lagar och regler
            som hittills styrt vår migrationspolitik.
          </note>
          <note>
            Det är lätt att se att de principer som styr majoriteten har
            en grund i att man vill ha en human asyl- och migrationspolitik.
            Man vill att varje individ ska bedömas individuellt och göra det
            till en rätt enligt lagar och förordningar. Det är lätt att sympatisera
            med denna hållning. Men ibland blir det rätta det godas fiende.
          </note>
          <note>
            Hur bra vi än tycker att de principer och intentioner vi har
            är kommer de ibland att skada människor därför att de inte längre
            är anpassade till den verklighet vi lever i. Så är fallet med
            många av de regler som styr den svenska asyllagstiftningen.
          </note>
          <note>
            Det är principer, som vi har fått exempel på tidigare i dag,
            som gör det rätt att genom utvisning skilja spädbarn från den
            ena föräldern därför att denna förälder inte kan utvisas eftersom
            det inte finns något land som tar emot den. Det finns ett antal
            exempel från senare år i Sverige att man har fattat den här typen
            av beslut.
          </note>
          <note>
            Det är principer som gör att människor som både vill och kan
            arbeta och försörja sin familj tvingas gå från arbete till bidragsberoende.
            De tvingas till sysslolöshet och en oviss framtid därför att deras
            beslut om avvisning inte går att verkställa.
          </note>
          <note>
            I mitt hemlän Kronoberg finns det flera exempel på detta. Det
            finns ett antal läkare och annan sjukvårdspersonal, i första hand
            från Irak, som i väntan på asyl skaffat sig behörighet att arbeta
            inom svensk sjukvård. Det är ett projekt som stöds och finansieras
            av landsting och migrationsmyndigheten.
          </note>
          <note>
            Dessa läkare har varit efterfrågade, efterlängtade och uppskattade
            kolleger. Men framför allt har de uppskattats av sina patienter.
            De har behövts. I många fall har deras kompetens varit unik. Nu
            får de en efter en beslut om avvisning, och deras tillfälliga
            arbetstillstånd dras in.
          </note>
          <note>
            De har funnits i detta land i ett antal år och har börjat rota
            sig. På grund av en utdragen svensk asylprocess har besked för
            deras del dröjt alltför länge. De kommer från ett land, Irak,
            dit de av uppenbara skäl inte kan avvisas i dag och under lång
            tid.
          </note>
          <note>
            I dag avgör denna kammare inte om de ska få stanna i Sverige
            utan under vilka villkor de ska leva i vårt land. Ska de och många
            andra som inte kan avvisas leva ett ovärdigt passiviserande liv
            blickande in i en osäker framtid? Hur länge får jag stanna? Får
            jag stanna över huvud taget? När ska jag utvisas? Eller ska vi
            försöka rätta till de lagar och de processer som för länge sedan
            upphört att fungera för dessa människor?
          </note>
          <note>
            De väntar på besked. Läkarnas patienter väntar på besked. Deras
            svenska vänner väntar på besked. De politiker som över alla partigränser
            har engagerat sig i den orimliga behandlingen av dem väntar på
            besked. Genom att fatta ett beslut om nollställning får vi i denna
            kammare i dag möjlighet att rätta till det som har brustit och
            det som vi har brutit.
          </note>
          <note>
            Vi kommer att kunna ge människor som under överskådlig framtid
            kommer att leva i vårt land möjlighet att skapa en anständig framtid.
            Vi kommer både hos svenska medborgare och hos människor som söker
            sig hit återupprätta tron på Sverige som ett anständigt och humant
            land.
          </note>
          <note>
            I dag har denna kammare möjlighet att göra skillnad. I dag kan
            vi i denna kammare i ett enda beslut, i ett enda klubbslag, ge
            människor en ny framtid att blicka in i. Jag hoppas att det är
            tillräckligt många som vågar ge dem den framtiden.
          </note>
          <note>
            I detta anförande instämde Birgitta Ohlsson och Mauricio Rojas
            (båda fp).
          </note>
          <note type="speaker">
            Anf. 80 LOTTA HEDSTRÖM (mp):
          </note>
          <note>
            Fru talman! Först vill jag säga två meningar om vilka två frågor
            som detta handlar om.
          </note>
          <note>
            Det ena är det som kallas för amnestin men som är ett nollställningsbeslut.
            Det görs akut av humanitära skäl och är en engångsföreteelse.
            Det andra är en ny process- och instansordning, ett nytt system,
            som är början till en mycket större rättssäkerhet. Detta måste
            alla som lyssnar på debatten hemma och på läktarna ute i Sverige
            förstå.
          </note>
          <note>
            Fru talman! Jag tänkte läsa upp det öppna personliga brev som
            jag läste upp i lördags när det var manifestationer över landet.
            Det är ställt till statsminister Göran Persson. Nu är han tyvärr
            inte kvar i landet just nu, och tyvärr har vi inte heller minister
            Holmberg i kammaren för att lyssna på detta. Men det finns protokoll,
            talet går ut, och det går att titta tillbaka på det. Även om det
            är lite tidsbundet för att det skrevs i lördags är innehållet
            oerhört relevant fortfarande i dag.
          </note>
          <note>
            Brevet lyder så här:
          </note>
          <note>
            Hej Göran! Förlåt att jag stör dig, så här strax före ditt livs
            kanske viktigaste uppdrag; att leda det största världstoppmötet
            i FN:s historia någonsin.
          </note>
          <note>
            Du kommer säkert att klara det bra, du är ju själv en stark ledare,
            en mycket intelligent person och dina karriärssteg har alla varit
            välgrundade. De bottnar i tydligt gjorda erfarenheter, för du
            lär dig snabbt och du tänker smart. Det har jag sett på nära håll
            under de år jag var i politikens mitt.
          </note>
          <note>
            Men du har ibland missbedömt opinioner.
          </note>
          <note>
            Du är också bra på att minnas folk och verkar steg för steg utvecklas
            socialt, som människa. Vad jag förstår har du till exempel slutat
            peta folk i magen och kommentera deras vikt.
          </note>
          <note>
            Men du har inte i din omedvetenhet slutat vända ryggen åt folk!
            Du vände Maud ryggen i en riksdagsdebatt i vintras och du vände
            vår gröna Maria ryggen i tv häromdagen.
          </note>
          <note>
            Och nu Göran, vänder du upp till 30 000 gömda och blockerade
            medmänniskor ryggen. Lika många som i en medelstor svensk stad.
          </note>
          <note>
            Du missbedömer och vänder även en hel stor folkopinion ryggen!
          </note>
          <note>
            De opinionsmätningar som i lördags visade att den sammetsögde
            bidrags- och biståndsskäraren går om dig, de har du nog inte missat.
            Om du inte passar dig, brädar han dig och socialdemokratin till
            valet om ett år.
          </note>
          <note>
            Göran, du vet hur viktigt är för politiken att rida på och styra
            opinioner!
          </note>
          <note>
            Visst betyder image och framtoning alltmer i tv-ålderns politiska
            spel, men helt förvillade är inte människorna ändå. Rättfärdig
            sakpolitik ska också till. I en globaliserad och konfliktfylld
            värld och i ett land som vårt, där var tionde person är född utomlands
            blir migrations-, integrations- och flyktingpolitik mycket viktigt.
            Men som renodlad valrörelsefråga kan den bli hätsk och destruktiv
            och bör därför klaras av innan sommaren 2006.
          </note>
          <note>
            För det finns ju helt klart en del mörka sinnen och räddsnåla
            hjärtan, som vill stänga in oss i självtillräcklighet och självgodhet
            i Sverige och i EU, men de är inte i majoritet, Göran!
          </note>
          <note>
            Min mejlbox på riksdagen svämmar just i dessa veckor över av
            det motsatta budskapet, av krav på solidaritet! För sen i påskas
            tiger främlingsfientligheten nästan still. Nästan en kvarts miljon
            namn har tystat den. Opinionen av alla de som är bekymrade men
            tysta och som brukar sköta sitt har visat sig.
          </note>
          <note>
            Ni har missat den. Du och socialdemokratin har helt enkelt missbedömt
            opinionen.
          </note>
          <note>
            Det är sannerligen inte lätt att som statschef hålla sig informerad
            om precis allt. Att förnekas rätten till vila och privatliv och
            ständigt vara så påpassad att man inte ens osnäst kan få köpa
            sig ett hus att bo i. Jag kan livligt förstå allt detta, och vem
            skulle vilja byta med dig?
          </note>
          <note>
            Du är såklart därför starkt beroende av alla de som läser åt
            dig och som ger dig råd, men du: Jag tror också att Regeringskansliet
            sen i påskas har missbedömt opinionen!
          </note>
          <note>
            De är så vana med den ständiga, lilla, illaluktande, mörkbruna
            rännilen av fula ihopklippta fax och brev från förvirrade individer,
            som projicerar och väser fram sina mindervärdeskomplex och sin
            främlingsrädsla. De kommer tyvärr alltid att finnas där.
          </note>
          <note>
            Jag minns en höstkväll år 2000 på Sagerska, det var inte många
            detaljer i flyktingpolitiken eller i mottagandeorganisationen
            som du kände till då. Men du fattade så pass mycket av det politiska
            läget att du sedan petade bort Maj-Inger Klingvall.
          </note>
          <note>
            Det blev dock föga bättre med Jan O Karlsson, och nu, med Barbro
            Holmberg, är läget en ren katastrof.
          </note>
          <note>
            Göran Persson! Det är inget mindre än en renodlad flyktingpolitisk
            skandal som pågår i ditt eget land!
          </note>
          <note>
            Den skuggar din hjältegloria i FN. Den besudlar hela ditt statsmannaskap,
            och den kommer att kosta dig regeringsmakten. Den skämmer ut mitt
            Sverige därför att du har missbedömt situationen och opinionen.
          </note>
          <note>
            Om du nu, dessa få dagar före budgetuppgörelsen, riksdagsbeslutet
            och New York-resan hinner förstå läget och vända ert nej till
            ett ja så skulle följande hända:
          </note>
          <note>
            Nästan 30 000 människor skulle i ett slag få en värdig start
            på ett nytt liv.
          </note>
          <note>
            En stor hop tjänstemän skulle kunna städa sina skrivbord och
            ta itu med den nya process- och instansordningen utan barlasten
            av felbehandlade ärenden och trasiga så kallade fall.
          </note>
          <note>
            Minst hälften av dina egna medlemmar skulle andas ut och få nytt
            politiskt mod. Regeringsunderlaget med Miljöpartiet och Vänstern
            kanske skulle kunna bestå.
          </note>
          <note>
            Till sist vill jag säga dig något, Göran, för din egen röstmaximeringskalkyls
            skull:
          </note>
          <note>
            Ett ja till flyktingamnestin skulle fånga upp den tysta, stora,
            kloka och djupt bekymrade svenska folkopinion som kan komma att
            rösta på socialdemokratin en gång till.
          </note>
          <note>
            Sänd ut ett dekret nu till den socialdemokratiska partikroppen!
          </note>
          <note>
            Säg ett ja till frihet och värdigt flyktingmottagande!
          </note>
          <note>
            Säg ett ja till FN:s allmänna förklaring om de mänskliga rättigheterna,
            §§ 1, 3, 5, 6, 13 och 14!
          </note>
          <note>
            Säg ett ja till humanitet och solidaritet!
          </note>
          <note>
            Säg ett ja till amnestin, Göran Persson! Du är en nyckelperson
            för den.
          </note>
          <note>
            I detta anförande instämde Helena Hillar Rosenqvist och Mona
            Jönsson (båda mp).
          </note>
          <note>
            Anf. 81 GUDRUN SCHYMAN (-):
          </note>
          <note>
            Fru talman! Det fanns en slogan en gång som löd: Ett brev betyder
            så mycket. Jag tror att det var Posten som hade den. Vi får väl
            hoppas att det gör det den här gången.
          </note>
          <note>
            Jag har begärt ordet därför att jag kommer att rösta för det
            förslag som finns i reservation nr 7 om amnesti eller om nollställning,
            som det kallas för.
          </note>
          <note>
            Jag har följt debatten, och jag tycker att det är intressant
            att höra argumenten för och emot. Jag tycker också att det är
            intressant att se hur de traditionella högervänster-skranken ramlar
            ihop lite grann. Det visar att det finns frågor som inte så lätt
            låter sig inrangeras i högervänster. Det är just frågor som handlar
            om mänskliga rättigheter.
          </note>
          <note>
            Jag har förstått att vi i kammaren är överens om att hanteringen
            av de här frågorna har varit mycket dålig under mycket, mycket
            lång tid. Vi är också överens om att hanteringen därför ska förändras
            i förhoppningen om att det kommer att bli mycket, mycket bättre.
          </note>
          <note>
            Det som vi inte är överens om är hur vi nu ska göra och hur vi
            ska förhålla oss till alla de många människor som har blivit drabbade
            av att det har fungerat så väldigt dåligt under så lång tid. Det
            är ju det som det här gäller.
          </note>
          <note>
            Jag har hört argument mot att vi ska utfärda en amnesti och göra
            en nollställning. De argumenten är att det inte vore rättvist
            för dem som kommer sedan. De argumenten har alltså ingenting att
            göra med de personer som det nu handlar om.
          </note>
          <note>
            Det finns också ett argument om att det här skulle innebära att
            människor som vid en individuell bedömning inte skulle få tillåtelse
            att stanna i Sverige ändå gör det. Och det är naturligtvis så;
            det kommer att kunna vara några som får stanna som vid en individuell
            bedömning inte skulle få göra det. Det är en risk det kan man
            säga. Frågan är hur stor den risken är.
          </note>
          <note>
            Jag är medveten om att det finns problem med detta. Jag är medveten
            om att det kan uppfattas som orättvist för dem som har kommit
            efter just det här datumet. Jag är medveten om att vi vid en sådan
            här nollställning av humanitära skäl kan komma att bevilja uppehållstillstånd
            till personer som vid en individuell bedömning kanske inte skulle
            ha fått stanna. Jag är medveten om de problemen.
          </note>
          <note>
            Jag är även medveten om de problem som innebär att det också
            finns människor som vid en korrekt bedömning skulle ha fått asylskäl,
            det vill säga en stärkt flyktingsstatus, och som nu inte kommer
            att få det. Det är också ett problem.
          </note>
          <note>
            Men jag kan inte se att alla de här problemen uppväger all den
            skada som har drabbat så många människor, alla de liv som har
            förstörts genom den dåliga behandling som många människor har
            fått, all den väntan som har inneburit lidande och passivisering
            och all den otrygghet som har försatt så många barn i ett tillstånd
            av apati.
          </note>
          <note>
            I den här frågan tycker jag att det är det som överväger. Jag
            tycker att riskerna, den eventuella orättvisan och problemen med
            de personer som får stanna fast de kanske inte borde få göra det
            står sig slätt i förhållande till allt det lidande som så många
            människor har levt med så länge.
          </note>
          <note>
            Kan vi genom det här beslutet betala tillbaka och erkänna våra
            misstag så tror jag att vi gör åtminstone det som vi har möjlighet
            att göra. Ingen kan återställa en människas liv. Ingen kan ta
            bort det lidande som har varit. Men vi kan erkänna våra fel och
            vi kan åtminstone respektera det lidande som har varit genom att
            nu fatta ett klokare beslut.
          </note>
          <note>
            Det handlar om mänskliga rättigheter. Jag är glad över alla som
            jag ser visar det civilkuraget, även om det strider mot en partilinje,
            och jag önskar naturligtvis att många skulle ta tillfället i akt
            att göra det just i dag, just i den här kammaren.
          </note>
          <note>
            I detta anförande instämde Ulla Hoffmann och Kalle Larsson (båda
            v).
          </note>
          <note type="speaker">
            Anf. 82 TOMAS HÖGSTRÖM (m):
          </note>
          <note>
            Fru talman! Det här är en stor och känslig fråga. Det är en fråga
            som engagerar och som upprör. Det är också en av de svåraste frågor
            som jag har varit med och behandlat och debatterat i kammaren.
          </note>
          <note>
            Jag tillhör dem som välkomnar den nya instansordningen och de
            regelförändringar som görs. Jag välkomnar att riksdagen har visat
            den tuffhet och den uthållighet som det har inneburit att driva
            regeringen fram till den situation då det nu föreligger ett förslag
            om en ny instans- och processordning i utlännings- och medborgarskapsärenden.
            Men det har varit en lång vandring. Tidigare debattörer har redovisat
            den, så jag ska inte fördjupa mig i den.
          </note>
          <note>
            Jag är en av dem som anser att Sverige ska ta emot flyktingar
            som av olika skäl är förföljda i sina hemländer. Jag anser också
            att Sverige mår bra av ökad arbetskraftsinvandring. Men vi har
            problem med nuvarande regelverk. Min förhoppning är att den nya
            ordningen löser de svårigheter som vi i dag ser.
          </note>
          <note>
            Svenska folket tror att Sverige tar emot många som är förföljda
            på grund av politiska åsikter, sexuell läggning, trosuppfattning
            och andra skyddsskäl som redovisas i lagen. Så är inte fallet.
            De flesta som beviljas uppehållstillstånd får det av socioekonomiska
            skäl eller på grund av anhöriginvandring.
          </note>
          <note>
            Det finns också många som tror att vi tar emot många flyktingar.
            Det gör vi inte. Det finns de som säger att vi inte har råd. Visst
            har vi råd. Vi kan ta emot fler. Vi kan betala mer. Jag tror att
            vi också ska vara beredda att göra det.
          </note>
          <note>
            De här problemen beror bland annat på att vi å ena sidan ska
            ta emot flyktingar av skyddsskäl och å andra sidan rest hinder
            för människor som kommer hit och vill arbetskraftsinvandra. På
            något sätt har vi lyckats baka ihop det här så att de två har
            blivit ett. Det redovisar vi i Moderata samlingspartiet också
            i vår motion med anledning av arbetskraftsinvandringen. Det har
            tyvärr bara blivit möjligt att komma in i Sverige om man är flykting
            med skyddsskäl. Det innebär att människor som annars inte skulle
            använda sig av skyddsskäl för att få uppehållstillstånd ändå tvingas
            göra det.
          </note>
          <note>
            Problemen i det nuvarande systemet har vi orsakat själva. Det
            är inget konstigt om ett system har brister och att dessa brister
            utnyttjas. Vi har långa handläggningstider, bland annat på grund
            av brister i vårt system och i vårt regelverk och i fråga om resurser
            till Migrationsverket och Utlänningsnämnden. Men vi ska också
            vara medvetna om att det gällande systemet för asylhantering ger
            utrymmen som den nya instansordningen förhoppningsvis inte ger.
          </note>
          <note>
            Det är till exempel ingen slump att 90 % av de asylsökande i
            dag säger sig sakna identitetshandlingar när de söker asyl. Dessa
            identitetshandlingar plockas fram senare i processen. Det är ingen
            slump att man efter avslag i Utlänningsnämnden överklagar igen
            och igen trots att man inte uppfyller skyddskraven i den svenska
            lagstiftningen. Det är ingen slump att slutinstansen, Utlänningsnämnden,
            prövar och beviljar uppehållstillstånd av humanitära skäl. Det
            är konsekvenserna av det system som finns.
          </note>
          <note>
            Tyvärr har systemet brister som också inneburit att det finns
            risk för att barn utnyttjas i asylprocessen. Det är därför bra
            att barnens ställning stärks i det nya regelverket.
          </note>
          <note>
            Fru talman! Mitt samfund, Svenska kyrkan, har engagerat sig i
            frågan om amnesti. Det är bra att Svenska kyrkan lever upp till
            kärleksbudskapet som är en central del i kyrkans arbete. Men vad
            är det då man begär? Jo, i påskuppropet står bland annat: Vi uppmanar
            den svenska regeringen att inför ett nytt domstolsförfarande ge
            amnesti åt alla dem som vägrats asyl i vårt land.
          </note>
          <note>
            Vi kan konstatera att det inte finns stöd för den linjen i den
            här kammaren. Det finns inte stöd för den linjen hos de sju riksdagspartier
            som har uttalat sig här därför att det är ett alldeles för vittgående
            beslut.
          </note>
          <note>
            Jag skulle vilja uppmana Svenska kyrkan till en stunds eftertanke
            innan ni redovisar den här typen av ställningstagande. Det är
            ett ställningstagande som ni dessutom med största sannolikhet
            vet inte kommer att infrias.
          </note>
          <note>
            Jag är inte heller förvånad över att det enbart är 157 000 namnunderskrifter
            som har samlats in för den här typen av amnesti. 157 000 namnunderskrifter
            har redovisats här såsom varande ett starkt stöd. Enligt min uppfattning
            är det väldigt få av de kristna samfundens medlemmar som har skrivit
            under påskuppropet. Lite eftertanke kanske är på sin plats.
          </note>
          <note>
            Med anledning av den här debatten och det här betänkandet har
            vi i dag bland annat att ta ställning till ett förslag om amnesti.
            Motivet är att ge den nya myndigheten förutsättningar att komma
            i gång på ett bra sätt. Man vill nollställa och att det ska ske
            via en amnesti. Om det är detta som är problemet tror jag att
            det går att lösa. Det är därför som man håller på att beta av
            ärendena. Det är därför extraordinära insatser görs. Råder det
            brist på resurser för att klara den hanteringen får vi väl tillsammans
            besluta om att tillföra de resurser som är nödvändiga. Om inte
            riksdagen hinner behandla det, är det lämpligt att regeringen
            tar ett sådant initiativ. Det ser jag inte som ett skäl att följa
            amnestilinjen.
          </note>
          <note>
            Amnesti, individuell prövning, bådeoch eller vad det nu är frågan
            om en generell amnesti eller det som här beskrivs är svårt. Jag
            tycker att det är jättesvårt, men jag har kommit fram till att
            inte stödja förslaget. Det i sig skapar nya orättvisor, vilket
            också har redovisats här. Orättvisorna består i att man vänder
            sig till de grupper som har inkommit med sina asylansökningar
            under en viss tid och lämnar andra utanför. Det är inte riktigt
            att det ska vara på det viset. Det är inte värdigt en rättsstat
            att klockan ska avgöra vem som ska beviljas prövning.
          </note>
          <note>
            Sedan finns det tydligen också en uppfattning om att allt som
            har varit har varit väldigt dåligt, och det har inte varit så
            dåligt som man vill göra gällande.
          </note>
          <note>
            Jag ber om ursäkt för att jag nu passerar den tid som är utmätt
            för mitt anförande.
          </note>
          <note>
            Jag har alltså suttit i Utlänningsnämnden. För att vara tydlig
            vill jag säga att jag alltså heter Tomas Högström och är moderat
            riksdagsledamot från Västerås. Jag har suttit i Utlänningsnämnden
            och prövat de ärenden som diskuteras här i dag. Det är ingen lätt
            uppgift. Men på något sätt verkar det som om bilden är att skyddsskälen
            inte har prövats. Verkligheten är faktiskt den att de har prövats
            inte en gång utan flera gånger och inte av en nämnd med en sammansättning
            utan av flera nämnder med olika sammansättningar. Med olika sammansättningar
            menar jag att det har varit flera nämndemän inblandade. Det har
            dessutom varit flera handläggare inblandade.
          </note>
          <note>
            Det har skett prövningar av skyddsskäl, men den sökande har inte
            accepterat Utlänningsnämndens beslut och avvikit. Det är i sig
            inget konstigt, tycker jag. Om jag satsade min framtid i ett annat
            land skulle jag kanske också göra på precis samma sätt. Men jag
            vill korrigera bilden. Prövningar har skett.
          </note>
          <note>
            Vi befinner oss också i den situationen att den här debatten
            har konsekvenser. Konsekvenserna är bland annat att antalet som
            avviker ökar. Det frivilliga återvändandet har helt upphört. Det
            spekuleras i en amnesti. Det tycker jag också är helt naturligt.
            Det är ganska självklart.
          </note>
          <note>
            Jag har sagt att jag inte kommer att ställa upp på amnestin beroende
            på de tidsavgränsningar som finns och beroende på särbehandlingar
            av en grupp men inte av andra grupper. Jag tycker inte att det
            är värdigt en rättsstat som jag sade. Jag vänder mig också emot
            att ett amnestibeslut ska omfatta personer som är dömda för ganska
            grova brott.
          </note>
          <note>
            Till alla er som har yttrat er här och bett oss ta ställning
            utifrån vår egen övertygelse och utifrån vad vi själva vill, känner
            och är beredda att stå för vill jag säga att jag har gjort mitt
            ställningstagande. Jag har lyssnat, tänkt och känt efter. Jag
            har sagt vad jag anser och tycker. Det är inte avstämt med någon
            partiledning. Det är mina egna åsikter. Jag vet att det finns
            risk för att min biskop i morgon än en gång kommer med sin förkastelsedom
            över mig som människa med anledning av mitt ställningstagande,
            men det får jag leva med.
          </note>
          <note type="speaker">
            Anf. 83 KALLE LARSSON (v) replik:
          </note>
          <note>
            Fru talman! Jag har respekt för att Tomas Högström tycker att
            det är svårt. Jag vet att det är fler som tycker att det är en
            svår bedömning att göra och som inte anser sig ha överblick över
            konsekvenserna.
          </note>
          <note>
            Samtidigt vill jag göra några kommentarer och ställa någon fråga.
          </note>
          <note>
            Skälet till att man, som Tomas Högström nu beskriver, betar av
            balanserna hos Utlänningsnämnden är delvis att nya resurser är
            tillsatta. De har varit värdefulla och det är rätt att de tillförs.
            Tempot har också ökat ganska ansenligt. Det i sig kan vara skäl
            för en del människor att känna sig ännu sämre behandlade än tidigare.
            Rättssäkerheten minskar när kravet på effektivitet ökar. Det kan
            vara ett skäl till att fler gömmer sig.
          </note>
          <note>
            Ett annat skäl skulle kunna vara att så många färre i dag får
            bifall. Siffran har gått ned från ungefär hälften av dem som sökte
            1999 till mindre än 10 % i dag. Om man inte tror att det är helt
            nya flyktinggrupper som kommer i dag jämfört med för fem år sedan
            är förklaringen svår att komma fram med, menar jag. Jag vill höra
            om Tomas Högström har någon.
          </note>
          <note>
            Kyrkans krav är alltför långtgående. Kyrkans krav är väl ospecificerat,
            vad jag förstår. Det är väl också rollen för en organisation som
            driver och bildar opinion för en sak man tror på.
          </note>
          <note>
            Det är sedan upp till oss här inne att lagstifta, formulera,
            definiera och avgränsa. Jag har inte hört någon protest, så kan
            vi uttrycka det, från kyrkans håll runt den specificering som
            har gjorts i fempartimotionen. Jag tror att man tycker att den
            relativt väl motsvarar det som man hade tänkt sig.
          </note>
          <note>
            Slutligen: Känner Tomas Högström till vilka andra namninsamlingar
            som skulle kunna vara stora om 157 000 nu är så lite?
          </note>
          <note type="speaker">
            Anf. 84 TOMAS HÖGSTRÖM (m) replik:
          </note>
          <note>
            Fru talman! Jag börjar med den sista frågan. Jag relaterar till
            antalet medlemmar i trossamfundet. Jag kan hålla med Kalle Larsson
            om att 157 000 som numerär kan vara många. Men jag tror inte att
            man ska dra för stora växlar på det.
          </note>
          <note>
            När det gäller Svenska kyrkans påskupprop är det en generell
            skrivning. Om man läser den generella skrivningen har den vittgående
            konsekvenser och omfattar saker och ting som den här kammaren
            inte är beredd att ställa upp på.
          </note>
          <note>
            Får man säga så i Sveriges riksdag? Ja, det borde vara rimligt
            att man får göra den reflexionen över ett opinionsarbete i Svenska
            kyrkan där jag dessutom själv är medlem och dessutom kan konstatera
            att många medlemmar inte delar och inte har skrivit under uppropet.
          </note>
          <note>
            Rättssäkerheten minskar, sade Kalle Larsson, och hävdar då att
            allt färre får uppehållstillstånd. Det är svårt att dra den slutsatsen.
            Det beror väl på vad ärendena innehåller. Om man inte uppfyller
            kraven förutsätter jag att det, såväl i den prövning som nu sker
            som i den prövning som kommer att ske, är skälen som avgör om
            man får uppehållstillstånd eller inte.
          </note>
          <note>
            Jag tror inte att rättsosäkerheten har ökat. Resurserna har samtidigt
            tillförts.
          </note>
          <note type="speaker">
            Anf. 85 KALLE LARSSON (v) replik:
          </note>
          <note>
            Fru talman! Det är en märklig situation för mig som inte är medlem
            i Svenska kyrkan att föra den här debatten med Tomas Högström
            som är medlem. Det är väl så det ibland ser ut. Det är inte medlemskapet
            i ett visst samfund som avgör var man hamnar i politiska ställningstaganden.
          </note>
          <note>
            Får man säga så, säger Tomas Högström, att man inte har stöd
            i kammaren för den uppfattning som ges i påskuppropet?
          </note>
          <note>
            Man får säga så. Om det blir så eller inte avgör ju omröstningen.
            Det är ju påskuppropet plus ett antal andra initiativ som nu har
            omvandlats till parlamentariska förslag som vi har att ta ställning
            till i dag. Om vi har tagit ställning i dag och avvisat förslaget
            lär det återkomma på ett eller annat sätt.
          </note>
          <note>
            Jag vill ändå upplysa Tomas Högström om att drygt 157 000 namnunderskrifter
            trots allt utgör den största namninsamling i Sverige sedan 60-talet.
            De namninsamlingar som eventuellt har organiserats mot en flyktingamnesti
            har inte samlat tillräckligt många namn för att ha uppmärksammats
            någonstans där jag har sett dem. Känner Tomas Högström till några
            siffror på hur många människor som har gått samman på något vis,
            undertecknat, demonstrerat, protesterat eller slutit sig samman
            i åsikten att en flyktingamnesti faktiskt inte behövs?
          </note>
          <note type="speaker">
            Anf. 86 TOMAS HÖGSTRÖM (m) replik:
          </note>
          <note>
            Fru talman! Som svar på Kalle Larssons fråga kan jag säga att
            jag inte känner till några namninsamlingar av det slag han efterlyser,
            varför det är väldigt svårt att väga de olika sakerna mot varandra.
          </note>
          <note>
            Faktum kvarstår, Kalle Larsson. Om man ska dra växlar på att
            157 000 namnunderskrifter har samlats in bör det väl också ställas
            i relation till det antal medlemmar som deltar.
          </note>
          <note type="speaker">
            Anf. 87 ULRIK LINDGREN (kd):
          </note>
          <note>
            Fru talman! Många svenskar har i flera år engagerat sig uthålligt
            i många enskilda flyktingöden. Kyrkornas upprop är mycket stort.
            Det är det största sedan man i början på 60-talet samlade in namn
            för kristendomsämnets återinförande i skolorna.
          </note>
          <note>
            Det är inte lätt att få ihop många namn på en namnlista. Det
            vet vi alla som har kämpat på med sådant.
          </note>
          <note>
            Ännu fler är definitivt de som har mycket starka sympatier för
            en human svensk flyktingpolitik.
          </note>
          <note>
            Vi kan alltså tala om en stark positiv opinion i Sverige som
            vill stå för vad vi kunde kalla för goda kristna värden. Med detta
            varnar vi regelbundet för främlingsfientliga krafter och flyktingfientliga
            på olika sätt. Låt oss också lyfta fram den ljusa positiva opinion
            som på olika sätt kämpar för människovärde och allas rätt till
            ett värdigt liv. I dag ska vi faktiskt välja vilken av opinionerna
            vi ska bejaka och vara lyhörda för. Är det den opinion som är
            rädd för att många kommer hit, att fel människor kommer hit eller
            att de kommer hit vid fel tillfälle, eller den opinion som mött
            flyktingarna ansikte mot ansikte och i handfasta insatser försökt
            göra deras liv någorlunda uthärdligt?
          </note>
          <note>
            Dagens beslut tycker jag också innebär ett tydligt val mellan
            om vi ska göra en förbättring för dem som flytt hit och befinner
            sig här och som vi alldeles tydligt inte kan få i väg på olika
            sätt, eller om vi ska avstå från att göra den förbättringen.
          </note>
          <note>
            Invändningar har rests mot tidsgränsen för att få komma i fråga
            för amnesti. En ettårsgräns är naturligtvis inte uttryck för en
            fullkomlig rättvisa. Den som invänder ska då anvisa någon annan
            bättre lösning för de nu tusentals gömda flyktingarna.
          </note>
          <note>
            Det är orättvist att utelämna ett antal människor som hamnar
            utanför en tidsgräns. Det är obestridligt. Logiken skulle rimligen
            vara att man då lägger förslag här i kammaren som omfattar fler
            eller en längre utsträckt tidsgräns. Något sådant förslag har
            vi inte hört. Vårt förslag innebär ändå en förbättring för ett
            stort antal människor.
          </note>
          <note>
            I rättviseaspekten tycker jag också ska vägas in om de människor
            som sökt asyl i Sverige och fått nej har varit föremål för enbart
            rättvisa i asylprocessen. Mängder av människor i Sverige vittnar
            om att de inte kan förstå vari rättvisan i processen bestått.
            Det har nu senast också Göran Lindblad vittnat vältaligt om här
            i talarstolen.
          </note>
          <note>
            Har skyddsbehovet verkligen beaktats? Har svårt sjuka barn behandlats
            rättvist?
          </note>
          <note>
            Enligt Barbro Holmbergs redovisning har vi problem med den svenska
            asylprocessen i form av långa handläggningstider, att 93 % saknar
            ID-handlingar, att människor inte vågar vända hem om de får ett
            negativt svenskt beslut.
          </note>
          <note>
            Kan Barbro Holmberg i trygghet och säkerhet säga att asylärendena
            har behandlats rättvist?
          </note>
          <note>
            Inget parti, inte heller Socialdemokraterna eller Moderaterna,
            är berett att sätta in de polisresurser och andra resurser som
            skulle fordras för att verkställa den ordning som majoriteten
            vill ha, det vill säga: ut med de tusentals människor som i dag
            illegalt befinner sig i Sverige på olika sätt.
          </note>
          <note>
            Vid ett nej till fempartiförslaget i dag kommer fortsättningsvis
            underklassen att bestå av statslösa som inte kan utvisas, av barnfamiljer
            och andra som vistats här gömda i åratal. Ovissheten för dem kommer
            att bestå.
          </note>
          <note>
            Jag vill uppmana mina socialdemokratiska och moderata kolleger
            i riksdagen att rösta efter övertygelse. Tragiskt nog har övertygelsen
            historiskt sett ofta kommit sent för sent. Om vi tittar tillbaka
            förvånas vi över hur tidigare generationer av beslutsfattare i
            Sverige har fattat beslut. Nu finns chansen att i tid, så att
            säga, fatta rätt beslut, inte avvakta en dom över dagens beslutsfattare
            som kommer om kanske 10 eller 20 år. Jag vill ha ett ja till åtminstone
            reservation 7 från så många som bara är möjligt i riksdagen.
          </note>
          <note type="speaker">
            Anf. 88 BIRGITTA OHLSSON (fp):
          </note>
          <note>
            Herr talman! Ibland känner man som politiker att man kanske inte
            borde gå upp och göra ett inlägg. Det har varit många starka och
            viktiga diskussioner under dagen. Samtidigt känner jag att jag
            faktiskt måste det i dag, för mitt personliga samvetes skull.
          </note>
          <note>
            Jag tillhör de tusentals svenskar som under det senaste året
            har demonstrerat varje månad för att flyktingamnestin ska genomföras.
            Jag tillhör de svenskar som både privat och politiskt stöder flyktinggömmande,
            både genom att öppna mitt eget hem och genom att skänka pengar.
            Jag hoppas innerligt att alla ni som sitter på läktaren, som själva
            är drabbade eller stöder kampen, oavsett vilket beslutet blir
            fortsätter att orka kämpa i Farr, flyktingamnesti- och asylrättskommittéerna
            runtom i Sverige.
          </note>
          <note>
            Jag har personligen mött många trasiga människor barnfamiljer,
            kvinnor och barn som bara därför att de haft otur i livet fått
            hemska öden. Slumpen har gjort att de fötts i ett diktaturland,
            hamnat i ett äktenskap där de torteras eller våldtas varje dag
            eller kommer från ett land där deras politiska åsikter är förbjudna.
            Många av dessa människor får inte stanna i dagens Sverige.
          </note>
          <note>
            Någonstans just nu i det här landet sitter 2005 års Anne Frank,
            unga flickor och pojkar som väntar på en dödsdom just nu i välfärdsstaten
            Sverige. Jag tycker att det är skamligt att inte fler faktiskt
            stöder denna fråga. Det kan handla om 20-åriga ynglingar från
            Iran som riskerar dödsstraff bara för att de har förmågan att
            älska en person av samma kön. Det kan handla om en småbarnsmamma
            från Mellanöstern som riskerar att bli dödad för att hon rymt
            från sin make och flytt till Sverige. Det kan handla om en politisk
            frihetsaktivist från Afrikas horn som bara haft oturen att födas
            i ett grymt diktaturland.
          </note>
          <note>
            Jag tycker att det är en skam att behöva se människoöden som
            svikits så djupt av sitt eget land men också en gång till i Sverige.
          </note>
          <note>
            I dag har vi i Sverige en flyktingpolitik som är ett slags flyktinglotto
            där nio av tio asylsökande åker ut även om vi alla, eller i alla
            fall många av oss, rent moraliskt tycker att de borde ha rätt
            att få stanna.
          </note>
          <note>
            Till skillnad från en moderat kollega här tidigare är jag som
            medlem i Svenska kyrkan väldigt stolt över att man har vågat driva
            detta tillsammans med muslimska samfund och flera andra kyrkor
            i Sverige.
          </note>
          <note>
            Som troende har jag många gånger undrat i den här kammaren: Var
            finns den kristna vreden? Alla ni som är aktiva i frikyrkor där
            hemma eller i Broderskapsrörelsen inom socialdemokratin, varför
            har vi inte sett några arga debattartiklar och upprop från er
            om att stötta flyktingamnestin när era kyrkor så lojalt står bakom
            den?
          </note>
          <note>
            Som före detta ordförande för Liberala ungdomsförbundet undrar
            jag: Var är alla dessa arga ungmoderater och SSU:are som stod
            och demonstrerade med mig för två tre år sedan för en mer human
            flyktingpolitik? De sitter knäpptysta här i dag. Har idealismen
            försvunnit trots att era nuvarande ungdomsförbund SSU och MUF
            stöder flyktingamnestin?
          </note>
          <note>
            Som riksdagsledamot undrar jag: Alla ni som går till val på att
            titulera er barnens företrädare och humanismens främsta förkämpar,
            varför är ni tysta i dag? Här kan vi göra rätt och riktigt och
            faktiskt ändra politik.
          </note>
          <note>
            Många av oss som har kämpat för flyktingamnestin står på helt
            olika barrikader. Vi kan tycka olika om EU, Nato, friår, skatter,
            djurskydd och vad som helst, men här är vi eniga. Här handlar
            det om humanism och inte om höger eller vänster. Det handlar om
            att faktiskt välja sida. Jag tycker att vi måste försöka bryta
            denna blockpolitikens mentala järnridå och faktiskt säga nej till
            partipiskor och våga följa vårt samvete.
          </note>
          <note>
            Jag tänkte avsluta med att citera två socialdemokrater. Det är
            inte ofta man gör det som liberal. Den förste är Olof Palme, som
            sade att politik är att vilja. I dag kan vi nyttja den politiska
            viljan rätt och göra gott. Det tycker jag att vi ska göra. Den
            andra, sist men inte minst, är den nuvarande ministern Mona Sahlin.
            Hon sade en gång: Politik ska inte bara kännas rätt i hjärnan
            och hjärtat utan också i maggropen dagen efter. Jag tror faktiskt
            att det krävs ett beslut för flyktingamnesti för att vi alla ska
            kunna känna det i morgon.
          </note>
          <note>
            I detta anförande instämde Gunnar Nordmark, Runar Patriksson
            och Mauricio Rojas (alla fp).
          </note>
          <note type="speaker">
            Anf. 89 YVONNE RUWAIDA (mp):
          </note>
          <note>
            Herr talman! Alla som lyssnar! Det är en väldigt viktig fråga
            vi debatterar här i dag. Jag kände att jag också var tvungen att
            gå upp och säga någonting och förlänga debatten, då detta är en
            fråga som är oerhört viktig.
          </note>
          <note>
            Alltför länge har de människor som gömmer sig i Sverige tigits
            ihjäl. Alltför länge har man inte sett de människor som är gömda
            i Sverige.
          </note>
          <note>
            Det roliga är att vissa av dem som ser dessa gömda människor
            vaknar till liv och agerar. Några som gjort det är fackförbundet
            Seko. Seko upptäckte att det fanns gömda människor, dokumentlösa
            flyktingar, som jobbade med städning i tunnelbanan. Efter det
            att de upptäckt det har de gjort ett upprop där de stöder fempartimotionen
            om amnesti. De säger så här:
          </note>
          <note>
            Vi tror inte att en amnesti löser problemet med att flyktingar
            och arbetssökande försöker komma till Europa för att skaffa sig
            en bättre framtid. Men att inte anstränga sig för att lösa situationen
            för dem som redan befinner sig i Sverige, med hänvisning till
            att det skulle vara orättvist eftersom det inte löser problemet
            för alla, det tycker vi bara är nys!
          </note>
          <note>
            Vi har i samband med att den nya instans- och processordningen,
            NIPU:n, införs och Utlänningsnämnden avskaffas en möjlighet att
            göra det enda rätta. Vi gör den här reformen för att det gamla
            och nuvarande systemet med Utlänningsnämnden är orättvist, för
            att se till att de människor som i dag är gömda i Sverige ska
            få stanna i Sverige och få rätten till ett värdigt liv.
          </note>
          <note>
            Och jag vill säga en sak: De här dokumentlösa flyktingarna som
            jobbade med städning i tunnelbanan jobbar också i det här huset.
            De jobbar också på Rosenbad. Det verkar som om majoriteten i den
            här riksdagen jag hoppas att det inte blir så blundar för dem,
            för deras barn och deras livsöden. Det är dags att vakna upp,
            att se dessa människor och att ge dem ett värdigt liv!
          </note>
          <note>
            I detta anförande instämde Åsa Domeij, Gustav Fridolin och Mona
            Jönsson (alla mp) samt Kalle Larsson (v).
          </note>
          <note type="speaker">
            Anf. 90 TASSO STAFILIDIS (v):
          </note>
          <note>
            Herr talman! Det är svårt att inte lägga sig i debatten i dag.
            Det har inte varit lätt att sitta och följa debatten under de
            här timmarna. Jag vill instämma i många av de anföranden som har
            hållits av ledamöter från Vänsterpartiet, Miljöpartiet, Centerpartiet
            och Folkpartiet och även av enskilda moderater som till exempel
            Göran Lindblad.
          </note>
          <note>
            Herr talman! Vad är det vi säger till alla de barn som gömmer
            sig? Vad är det vi säger till alla de barn som lever ett liv som
            jag inte skulle vilja kalla för värdigt? Det de flesta talarna
            sagt från talarstolen i dag är ett bevis på empati, nämligen att
            nedför våra kinder rinner era tårar. Vad innebär det när lagstiftning
            och de som har att tillämpa lagstiftningen blir av med sin empati?
            Då får vi ett fyrkantigt system, ett samhälle som inte jag vill
            leva i.
          </note>
          <note>
            Det är många som har tagit upp barnen i dag, och det vill jag
            också göra. Förutom att vi i den här kammaren genom våra majoritetsbeslut
            och även regeringen med sina beslut tar ifrån de här barnen en
            massa rättigheter utsätter vi dem också för risker. Vad händer
            med alla de barn som lever i ett rättslöst system utan skydd för
            insyn? Det vet vi väldigt lite om. Det vi vet är att det under
            årens lopp har försvunnit många barn från flyktingförläggningar,
            många barn som har kommit hit ensamma. Det har vi försökt lösa
            på olika sätt. Vi har nu förstärkt lagstiftningen för ensamkommande
            barn och så vidare.
          </note>
          <note>
            Men vad är det vi gör genom att inte gå med på förslaget om en
            amnesti och en nollösning? Jo, herr talman, det är att vi begår
            inte bara ett moraliskt utan också ett direkt brott mot de här
            barnen. Vi säger att det är okej att ni fortsätter att leva i
            en otrygg situation. Vi säger att det är okej att ni fortsätter
            att befinna er i en situation där inte samhället på något sätt
            kan skydda er.
          </note>
          <note>
            Nedför våra kinder rinner era tårar.
          </note>
          <note>
            Jag skulle vilja fråga majoriteten, bestående av Moderaterna
            och Socialdemokraterna, för det har jag inte hört någon av er
            uttala i talarstolen och definitivt inte migrationsministern,
            Barbro Holmberg, som talade tidigare i dag och som också bevisar
            att hon hade väldigt svårt att lyssna på det som många talare
            försökte tala om för henne och övertyga henne om: Vad gör ni för
            dem som är gömda? Vad tänker ni göra för dem som är gömda?
          </note>
          <note>
            De kommer inte att sluta att gömma sig om ni får som ni vill,
            om inte reservationen går igenom. De kommer att fortsätta gömma
            sig. Och det är ni som måste ta ansvaret för alla de barn som
            kommer att fortsätta att leva i en otrygg miljö fråntagna alla
            sina mänskliga rättigheter och i stället utsatta för en massa
            risker.
          </note>
          <note>
            Jag hoppas att era kinder också kan vätas av deras tårar.
          </note>
          <note type="speaker">
            Anf. 91 LENNART HEDQUIST (m):
          </note>
          <note>
            Herr talman! Jag känner ett behov av att ange tre saker i anslutning
            till den här debatten. Den första saken gäller de nya ansökningarna.
            När propositionen om att man skulle sätta ett stoppdatum för inkommande
            av nya ansökningar var uppe här i riksdagen fattade riksdagen
            beslutet att inte följa det förslaget utan låta nya ansökningar
            gälla fram till dess att den nya instansordningen skulle träda
            i kraft eller förslag förelåg.
          </note>
          <note>
            Jag dristade mig då att säga att gör man på det sättet kommer
            det rimligen att innebära att väldigt många som får ett avslag
            går under jorden, gömmer sig och hoppas på att det blir en ny
            prövning så småningom och att det i sin tur kommer att leda till
            krav på så kallat generellt beslutsfattande, amnesti eller nollställning.
          </note>
          <note>
            Det är precis vad som har hänt nu. Men då var det många som sade,
            nej, absolut inte. Vi ska absolut inte ha någon form av kollektivt
            beslutsfattande i alla ärenden utan vi ska ha individuell prövning.
            Jag kände mig i någon mening lugnad med detta, för jag inser,
            liksom många andra här, att en grupp som består av upp till 35
            000 personer innehåller väldigt många som absolut inte borde ha
            uppehållstillstånd och beviljas asyl i det här landet.
          </note>
          <note>
            Här ser jag nu av fempartimotionen att den här gruppen bland
            annat ska inkludera personer som är dömda till sex månaders fängelse
            eller mindre i vårt land. Får man ett sådant fängelsestraff på
            sig har man inte begått små förseelser. Vi har i övrigt i den
            här gruppen väldigt många som har fått en mycket omfattande prövning,
            inte minst i Utlänningsnämnden, och som fått avslag. Man får rimligen
            bedöma att de avslagen är relativt väl underbyggda. Jag tycker
            att frågan om att man ska ha ett generellt beslutsfattande, där
            man ger hela denna grupp uppehållstillstånd, måste vara fel ställd
            ur ett rättssäkerhetsperspektiv.
          </note>
          <note>
            Många har skrivit under bland annat kyrkornas upprop, har det
            sagts. Det är en stor opinionsyttring, har det sagts här. Man
            hävdar att detta har en oerhörd folklig förankring.
          </note>
          <note>
            Den tredje saken jag vill säga är att Svenska kyrkan och frikyrkosamfunden
            en gång tidigare, 1963, har anordnat en sådan här namninsamling.
            Den gällde religionsundervisningen i de svenska skolorna. Då skrev
            2,3 miljoner svenskar under. 2,3 miljoner svenskar skrev under
            det upprop som Svenska kyrkan och frikyrkosamfunden senast hade.
            Den här gången var det 157 000 namn. Då, när 2,3 miljoner skrev
            under, behagade regeringen och riksdagsmajoriteten helt strunta
            i det namnuppropet.
          </note>
          <note>
            Man kan alltid tala om att namninsamlingar kan ha sitt värde
            ur opinionsbildningssynpunkt, men jag tror att väldigt många av
            de 157 000 människorna som i kyrkorna och i andra sammanhang har
            skrivit under det här uppropet inte har varit medvetna om att
            frågan gällde att man kollektivt skulle besluta om uppehållstillstånd
            bland annat för personer som uppenbart har misskött sig i vårt
            land. Jag tycker därför att det är en mycket rimlig och humanitär
            ordning som antas när riksdagsmajoriteten snart kommer att avvisa
            kravet på en kollektiv amnesti.
          </note>
          <note>
            Överläggningen var härmed avslutad.
          </note>
          <note>
            Beslut
          </note>
          <note>
            Punkt 1
          </note>
          <note>
            Punkt 3
          </note>
          <note>
            Punkt 6
          </note>
          <note>
            Punkt 7
          </note>
          <note>
            Punkt 12
          </note>
          <note>
            Punkt 13
          </note>
          <note>
            Övriga punkter
          </note>
          <note>
            Punkt 1
          </note>
          <note>
            Punkt 2
          </note>
          <note>
            Punkterna 35
          </note>
          <note>
            6 § Bordläggning
          </note>
          <note>
            Anmäldes och bordlades
          </note>
          <note>
            7 § Anmälan om interpellationer
          </note>
          <note>
            Anmäldes att följande interpellationer framställts
          </note>
          <note>
            den 13 september
          </note>
          <note>
            Tobias Billström
          </note>
          <note>
            Tobias Billström
          </note>
          <note>
            den 14 september
          </note>
          <note>
            Christer Nylander
          </note>
          <note>
            Allan Widman
          </note>
          <note>
            Erik Ullenhag
          </note>
          <note>
            Interpellationerna redovisas i bilaga som fogats till riksdagens
            snabbprotokoll tisdagen den 20 september.
          </note>
          <note>
            8 § Anmälan om fråga för skriftligt svar
          </note>
          <note>
            Anmäldes att följande fråga för skriftligt svar framställts
          </note>
          <note>
            den 13 september
          </note>
          <note>
            Johnny Gylling
          </note>
          <note>
            Frågan redovisas i bilaga som fogats till riksdagens snabbprotokoll
            tisdagen den 20 september.
          </note>
          <note>
            9 § Anmälan om skriftliga svar på frågor
          </note>
          <note>
            Anmäldes att skriftliga svar på följande frågor inkommit
          </note>
          <note>
            den 12 september
          </note>
          <note>
            Gunnar Andrén
          </note>
          <note>
            den 13 september
          </note>
          <note>
            Helena Bargholtz
          </note>
          <note>
            Tobias Billström
          </note>
          <note>
            Tobias Billström
          </note>
          <note>
            Gunnar Andrén
          </note>
          <note>
            den 14 september
          </note>
          <note>
            Marie Wahlgren
          </note>
          <note>
            Elina Linna
          </note>
          <note>
            Åke Bergbäck
          </note>
          <note>
            Tobias Krantz
          </note>
          <note>
            Allan Widman
          </note>
          <note>
            Ulf Holm
          </note>
          <note>
            Lars Johansson
          </note>
          <note>
            Solveig Hellquist
          </note>
          <note>
            Kerstin Heinemann
          </note>
          <note>
            Lennart Axelsson
          </note>
          <note>
            Lennart Axelsson
          </note>
          <note>
            Fredrik Olovsson
          </note>
          <note>
            Karin Thorborg
          </note>
          <note>
            Gunnar Axén
          </note>
          <note>
            Ingegerd Saarinen
          </note>
          <note>
            Tobias Krantz
          </note>
          <note>
            Johan Pehrson
          </note>
          <note>
            Rolf Gunnarsson
          </note>
          <note>
            Erik Ullenhag
          </note>
          <note>
            Gunnar Axén
          </note>
          <note>
            Kenneth Lantz
          </note>
          <note>
            Ulrik Lindgren
          </note>
          <note>
            Reynoldh Furustrand
          </note>
          <note>
            Johan Löfstrand
          </note>
          <note>
            Svaren redovisas i bilaga som fogats till riksdagens snabbprotokoll
            tisdagen den 20 september.
          </note>
          <note>
            10 § Kammaren åtskildes kl. 15.33.
          </note>
          <note>
            Förhandlingarna leddes
          </note>
          <note>
            /Monica Gustafson
          </note>
        </div>
      </body>
    </text>
  </TEI>
</teiCorpus>
