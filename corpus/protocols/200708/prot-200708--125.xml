<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 200708</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 200708</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-200708--125</head>
          <docDate when="2008-06-10">2008-06-10</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2007/08:125
          </note>
          <note>
            Tisdagen den 10 juni
          </note>
          <note>
            Kl. 09:00 - 16:01
          </note>
          <note>
            1 § Justering av protokoll
          </note>
          <note>
            Justerades protokollet för den 3 juni.
          </note>
          <note>
            2 § Meddelande om skriftliga frågor under sommaruppehållet
          </note>
          <note>
            Förste vice talmannen meddelade att skriftliga frågor som inlämnats
            under tiden fredagen den 13 juni kl. 10.00fredagen den 5 september
            skulle besvaras av statsråd inom fjorton dagar efter det att frågan
            framställts.
          </note>
          <note>
            Meddelandet hade delats ut till riksdagens ledamöter.
          </note>
          <note>
            3 § Svar på interpellation 2007/08:647 om biodiesel utan palmolja
          </note>
          <note type="speaker">
            Anf. 1 Näringsminister MAUD OLOFSSON (c):
          </note>
          <note>
            Herr talman! Ulla Andersson har frågat miljöministern följande:
          </note>
          <note>
            Arbetet inom regeringen är så fördelat att det är jag som ska
            svara på interpellationen.
          </note>
          <note>
            När det gäller Ulla Anderssons första fråga har Sverige vid flertalet
            tillfällen påtalat risken för snedvridning om EU tillämpar hållbarhetskriterier
            enbart för palmolja som blir biodiesel och samtidigt importerar
            palmolja utan motsvarande krav för användning i livsmedel och
            kemisk-tekniska produkter.
          </note>
          <note>
            För att minska snedvridningen verkar Sverige inom EU för hållbarhetskriterier
            som ska omfatta samtliga biobränslen, oavsett användningsområde.
            Hållbarhetskriterierna i direktivet kommer till en början att
            omfatta biodrivmedel och flytande biobränslen, men en utökning
            till fasta biobränslen kommer sannolikt inom några år. På sikt
            är vår förhoppning att alla användningsområden, inklusive livsmedel
            och kosmetika, ska omfattas av hållbarhetskriterier.
          </note>
          <note>
            EU kan dock inte självt lösa problemet. Så länge inte alla länder
            ställer hållbarhetskrav kommer det alltid att finnas efterfrågan
            på palmolja i länder som inte har samma hållbarhetskrav. Eftersom
            detta är en angelägen fråga har jag nyligen å regeringens vägnar
            tecknat ett avtal med Brasilien. Avtalet innehåller bland annat
            en överenskommelse om ett gemensamt arbete om hållbar bioenergi
            som prioriterat område. Jag kan också nämna att ambition inom
            ramen för de globala klimatförhandlingarna är att konstruera åtaganden,
            incitament eller mekanismer som bland annat hindrar skogsavverkning
            i tropikerna.
          </note>
          <note>
            Från svensk sida driver vi på för att hållbarhetskriterierna
            ska utformas så att skogsråvara från ett nordiskt hållbart skogsbruk
            fullt ut ska få tillgodoräknas. Det är viktigt för att inte hindra
            utvecklingen av andra generationens biodrivmedel som är effektivare
            än de befintliga biodrivmedlen.
          </note>
          <note>
            Låt mig nu kommentera Ulla Anderssons andra fråga. Den svenska
            regeringen har inte för avsikt att verka för att enskilda medlemsstater
            får ställa olika nationella hållbarhetskrav. Ur handelspolitisk
            synvinkel vore det inte önskvärt eftersom det skulle komplicera
            för exportörer i tredjeland att leva upp till olika krav i olika
            medlemsstater. Dessutom skulle nationella särkrav kunna utnyttjas
            av medlemsstater med protektionistiska motiv.
          </note>
          <note>
            Beträffande Ulla Anderssons sista fråga vill jag framhålla att
            miljöanpassad offentlig upphandling är ett kraftfullt styrmedel
            i arbetet med att styra mot en långsiktigt hållbar konsumtion.
            Svenska Miljöstyrningsrådet AB är ett expertorgan som stöder offentliga
            upphandlare som vill ställa miljökrav. Miljöstyrningsrådet har
            i samband med regeringens handlingsplan för ökade miljökrav vid
            offentlig upphandling från 2007 lagt upp en plan för att utveckla
            miljökriterier för offentlig upphandling. I planen ingår att ta
            fram miljökriterier för området drivmedel, där biobränslen ingår.
            Miljökriterierna kommer att tas fram tillsammans med en arbetsgrupp
            i en öppen process med olika intressenter. Arbetet kommer att
            ske under 2009.
          </note>
          <note>
            Exakt hur direktivets hållbarhetskriterier kommer att hanteras
            i detta arbete är inte möjligt för mig att kommentera i dagsläget.
          </note>
          <note>
            Då Ulla Andersson, som framställt interpellationen, anmält att
            hon var förhindrad att närvara vid sammanträdet förklarade förste
            vice talmannen överläggningen avslutad.
          </note>
          <note>
            4 § Svar på interpellationerna 2007/08:657, 666 och 694 om tillgången
            på drivmedelsstationer på landsbygden
          </note>
          <note type="speaker">
            Anf. 2 Näringsminister MAUD OLOFSSON (c):
          </note>
          <note>
            Herr talman! Lars Gustafsson, Lena Olsson och Ann-Kristine Johansson
            har frågat mig vilka åtgärder jag tänker vidta för att säkra tillgången
            till fossila och förnybara drivmedel på landsbygden. Vidare har
            Lars Gustafsson frågat vilka åtgärder jag är beredd att vidta
            för att främja de lokala initiativ som tas för att säkra tillgången
            på drivmedel, och Lena Olsson har frågat mig vilka åtgärder jag
            är beredd att vidta för att finna gemensamma lösningar tillsammans
            med bensinbolagen. Slutligen frågar Ann-Kristine Johansson om
            jag avser att ta några initiativ när det gäller saneringsansvaret
            för drivmedelsstationer.
          </note>
          <note>
            Som jag konstaterade när jag den 25 mars i år var här i kammaren
            och besvarade två tidigare interpellationer om landsbygdens drivmedelsförsörjning
            utgör landsbygden med sina naturresurser och fantastiska livsmiljö
            en stor tillgång för Sverige. För att förbättra möjligheterna
            att ta till vara denna utvecklingspotential arbetar regeringen
            med att ta fram en strategi för att stärka landsbygdens utvecklingskraft
            där mäns och kvinnors tillgång till kommersiell service är ett
            viktigt område.
          </note>
          <note>
            Aktörer på regional och lokal nivån har avgörande roller i den
            regionala tillväxtpolitiken, inte minst när det gäller att utveckla
            den kommersiella servicen. Regeringen beslutade därför i juni
            2007 att ge ett utökat och mer långsiktigt stöd till riksorganisationen
            Hela Sverige ska leva genom ett verksamhetsbidrag på totalt 41
            miljoner kronor för åren 20082010. Ett par områden som jag då
            framhöll att regeringen satte särskilt värde på var riksorganisationens
            arbete för lokal mobilisering och lokala servicelösningar.
          </note>
          <note>
            Nationella myndigheter, länsstyrelser och länsbygderåd har den
            senaste tiden gjort olika redovisningar av drivmedelsförsörjningen
            på landsbygden. Detta arbete fortsätter, och jag förutsätter att
            oljebolagen vid behov medverkar i dessa kartläggningar.
          </note>
          <note>
            Vad gäller saneringsfrågan råder det enighet om principen att
            förorenaren är ansvarig och ska betala för en sanering. Det är
            mycket viktigt att denna princip ligger fast och att oljebolagen
            får fortsätta att ta ett stort ansvar för förorenade områden kring
            drivmedelsstationer.
          </note>
          <note>
            Ansvaret för sanering av förorenade områden regleras i 10 kap.
            miljöbalken och tillhör därmed miljöministerns ansvarsområde.
            Enligt balkens bestämmelser är det i första hand verksamhetsutövaren,
            eller i andra hand vissa fastighetsägare, som är skyldiga att
            bekosta undersökning och sanering.
          </note>
          <note>
            I ett svar på en riksdagsfråga i februari 2008 konstaterade miljöministern
            att han tagit emot synpunkter om att reglerna om ansvaret för
            miljöskador är svåra att tillämpa. Miljöministern svarade också
            att han kommer att fortsatt följa utvecklingen på området och
            vid behov vidta åtgärder.
          </note>
          <note>
            Jag hoppas att det framgått att regeringen, i samverkan med lokala,
            regionala och nationella aktörer, kontinuerligt arbetar för att
            skapa goda förutsättningar för att alla delar av Sverige, på sina
            sätt och utifrån sina förutsättningar, ska medverka till hela
            landets ekonomiska tillväxt.
          </note>
          <note type="speaker">
            Anf. 3 LARS GUSTAFSSON (kd):
          </note>
          <note>
            Herr talman! I slutet av 80-talet tror jag att det var som det
            gick en tv-serie som hette Macken . Den slutade alltid med: God
            natt då macken, vi ses i môrrn! Nu ställer sig många i glesbygden
            just frågan om det är god natt för macken eller om de kommer att
            ses i morgon. Det är egentligen därför jag interpellerar, för
            jag tror att det är en viktig fråga.
          </note>
          <note>
            För många i glesbygden vet vi att macken utgör en central del
            av samhällsservicen. Det är också viktigt att komma ihåg att den
            ofta kombineras med andra faciliteter som är viktiga närlivsmedel,
            lantbrevbärare och utgör en väldigt viktig del för detta.
          </note>
          <note>
            Vi vet också att tidigare regering drev igenom, som jag tyckte,
            förhastade beslut om en deadline för att kunna genomföra förhandlingen
            om ansvaret för att också ha miljövänliga drivmedel. Jag tror
            att ministern känner till det. Alla allianspartier har faktiskt
            reserverat sig, inte mot förslaget i sig utan mot hur man genomförde
            det. Och nu har ministern fått frågan på sitt bord som tack för
            brevet och för att vi vann valet. Det kan ju vara roligt.
          </note>
          <note>
            Nu vet vi att det är väldigt bråttom, därför att det här beslutet
            snart ska träda i kraft. I min interpellation till ministern frågar
            jag om det inte finns möjlighet att senarelägga när detta ska
            träda i kraft, därför att vi ser vilka problem som uppstått genom
            att inte minst oljebolagen inte tar sitt ansvar, tycker jag. Om
            man tar på sig en samhällsservice i ett samhälle har man både
            del i vinsterna och i ansvaret. Man kan inte dra sig undan när
            man inte tycker att lönsamheten är tillräckligt bra utan får lov
            att hitta goda lösningar.
          </note>
          <note>
            Jag vet att ministern har haft en samling med de olika intressenterna.
            Jag vet också att glesbygdsriksdagen har uttalat att man har behov
            av vissa lagjusteringar. Man kräver också lösningar för framtiden.
          </note>
          <note>
            I min interpellation skrev jag att jag tyckte man skulle kunna
            göra åtminstone två saker, senarelägga ikraftträdandet och kravet
            på miljövänliga bränslen från just det datum som anges i tidigare
            beslut samt hitta en lösning genom att se detta både som ett glesbygdsstöd
            och ett klimatstöd. En sak är nämligen säker och det är att en
            avvecklad mack kommer aldrig att återupprättas med miljöbränslen.
            Det kan vi vara övertygade om, för det kostar mycket pengar att
            investera.
          </note>
          <note>
            Detta drabbar inte endast norra Norrland. Det drabbar även mitt
            hemlän där man haft problem men hittills lyckats lösa dem. Om
            vi räknar miljönyttan av att kanske behöva köra 1014 mil för att
            hämta bensin inser vi att det inte är någon vidare miljönytta
            med det, oavsett vilket bränsle vi har.
          </note>
          <note>
            Vi måste hitta en lösning på detta. Ingen vinner något på ett
            exakt ikraftträdande, inte miljön i alla fall. Därför vill jag
            fråga ministern hon var lite svävande i sitt svar om det finns
            någon möjlighet att något senarelägga ikraftträdandet. Ser ministern
            någon möjlighet till att eventuellt hitta några medel för dem
            som installerar miljövänliga bränslen, alltså inte för de andra
            mackarna utan för dem som väljer att investera för att överleva?
            Det finns ju en hel del pengar i form av glesbygdsstöd. Det är
            just investeringarna och saneringarna som medför de stora kostnaderna
            för dem som övertar dessa mackar. Ministern vill ju värna småföretagen
            genom att sänka deras arbetsgivaravgifter. Det tycker jag är positivt.
            Därför vill jag fråga ministern om något av de förslag jag lagt
            fram vore något att tänka på.
          </note>
          <note type="speaker">
            Anf. 4 LENA OLSSON (v):
          </note>
          <note>
            Herr talman! Jag vill tacka ministern för svaret. Jag ställde
            tre frågor i min interpellation men tycker inte att jag fått något
            uttömmande svar på frågorna.
          </note>
          <note>
            Jag frågade om ministern var beredd att vidta åtgärder för att
            långsiktigt kunna lösa problemen så att landsbygdens befolkning
            garanteras drivmedelsstationer i framtiden. Det tycker jag inte
            att jag fått något svar på. Den andra frågan gällde de gemensamma
            lösningarna med bensinbolagen och den tredje hur även landsbygdsbefolkningen
            ska ha möjlighet att tanka miljövänligt. Jag är själv landsbygdsbo;
            vi sopsorterar och gör en mängd andra saker. Jag tycker inte att
            svaren är bra.
          </note>
          <note>
            Jag tittade på nyhetsprogrammet i TV 8. Där sändes ett ganska
            långt inslag med ministern. Hon tyckte att också marknadskrafterna
            måste ta sitt ansvar. Visst är det så, visst måste de ta sitt
            ansvar, men även staten måste ta ansvar för att vi på landsbygden
            ska ha tillgång till samma spelregler som gäller i övriga delar
            av landet. Det är sådant som Centerpartiet gick till val på och
            lovade oss landsbygdsbor, och dessa diskussioner förs på landsbygden.
          </note>
          <note>
            Det finns en kändis, inte landsbygdsbo utan någonting mittemellan,
            som sagt att den enskilde konsumenten är fullkomligt maktlös,
            att marknadsekonomin helt enkelt inte fungerar på vissa ställen.
            Det är Jan Guillou som skriver det i en stor artikel i Aftonbladet.
            Maud Olofsson har som ledare för Centerpartiet talat mycket om
            vikten av utvecklingen på landsbygden, och i svaret skriver hon
            om att stärka landsbygdens utvecklingskraft där mäns och kvinnors
            tillgång till kommersiell service är ett viktigt område. Så är
            det. Det är vi rörande överens om.
          </note>
          <note>
            Det är bra med de 41 miljoner som riksorganisationen Hela Sverige
            ska leva fått. Jag blir dock förvånad när ministern på tv-reporterns
            fråga vad hon ska svara landsbygdsborna, vilket stöd hon ska ge
            dem, svarar ungefär att ja, de får väl bjuda in bensinbolagens
            representanter. Ministern är ju själv en del av befolkningen och
            förtroendevald. Det är framför allt hon som ska föra deras talan,
            och jag tycker att hon har ett särskilt ansvar just när det gäller
            landsbygdsutvecklingen.
          </note>
          <note>
            Regeringen har, med Centern i spetsen, en landsbygdsstrategi.
            Vi har en landsbygdskommitté som lagt fram mängder av förslag.
            Vi har också Lars Högdahls utredning. Då kan man fråga sig hur
            det ska bli när staten drar in en mängd service på landsbygden.
            Ska vi dra in allting och sedan ut med det igen? Det är vad han
            fått i utredningsuppdrag.
          </note>
          <note>
            Det finns många frågor att besvara. Konkret vill jag, och många
            med mig, ha reda på vad ministern tänkt vidta för åtgärder för
            att drivmedlen ska säkerställas på landsbygden i framtiden.
          </note>
          <note type="speaker">
            Anf. 5 ANN-KRISTINE JOHANSSON (s):
          </note>
          <note>
            Herr talman! Jag vill tacka ministern för svaret. Det var ett
            tag sedan vi debatterade samma fråga. Jag återkommer än en gång
            för det handlar om att antingen ge upp landsbygden och låta marknadskrafterna
            råda eller också ta politiskt ansvar för landsbygden.
          </note>
          <note>
            Sedan sist har ni på departementet haft ett möte med branschen.
            Vad blev kontentan av det? Kommer branschen att ta sitt samhällsansvar?
            Det var ministerns önskemål när vi senast debatterade frågan.
            I min interpellation frågade jag vilka konkreta initiativ som
            kommer att tas utifrån det. Sedan sist har vi även haft en nationell
            drivmedelskonferens i Kil i Värmland med deltagare från hela landet.
            Det gavs en redogörelse av läget och gjordes många kloka inlägg
            om de möjligheter som finns. Det fanns önskemål om att vi politiker
            ska ta vårt ansvar och inte vara tysta och låta marknaden styra,
            för marknaden kommer inte att lösa landsbygdens servicebehov.
          </note>
          <note>
            Några frågor som jag gärna vill att ministern svarar på i dag
            gäller bland annat att jag anser att det behövs en lokal kartläggning,
            en försörjningsplan över landet. Vad anser ministern om behovet
            av en sådan, och vem skulle kunna genomföra den? Det är en konkret
            sak som man skulle kunna genomföra.
          </note>
          <note>
            En annan fråga gäller ökade medel till det kommersiella serviceanslaget.
            Är det på gång? I den förra debatten hänvisade ministern till
            just de kommersiella serviceanslagen. Jag håller med om att det
            är en av ingångarna, men det saknas tillräckliga medel och en
            likvärdig tillämpning av reglerna. Vi har också saneringsansvaret.
            Var ligger det, och vilka ska finansiera saneringen när det kommer
            dithän?
          </note>
          <note>
            Det krävs politiskt mod och vilja för att lyfta fram landsbygdens
            möjligheter. Det finns, som ministern skriver i svaret, en väldig
            potential. Men det finns också stora problem som måste åtgärdas.
          </note>
          <note>
            I Värmland, som jag känner till bäst, har vi en skaplig bild
            över läget tack vare ett aktivt länsbygderåd och FLF-mentorerna,
            alltså Föreningen landsbygdshandelns främjande. Det finns 40 försäljningsställen,
            15 mackar med kedjeleverans och 14 så kallade vita mackar, det
            vill säga mackar där mackägaren äger allt, även under jord. Vidare
            har vi elva uppsagda mackar. De ligger på landsbygden, med långa
            avstånd. Av de 40 försäljningsställena är 24 mackar ihop med annan
            livsmedelsservice. Det är dagsläget i Värmland, och det ser ungefär
            likadant ut i övriga Landsbygds-Sverige.
          </note>
          <note>
            Verkligheten kommer i kapp oss i sommar för det är då vi ser
            att stängningarna börjar bli tydliga. Jag kan ge några konkreta
            exempel. I Sillerud i Värmland drivs lanthandel och mack tillsammans.
            Det finns ett brett serviceutbud. Lanthandeln visar på symbiosen,
            att det är viktigare än man tror att affären på landsbygden går
            bra eftersom bensin och handel finns på samma ställe. Det alternativ
            handlaren har är att endera investera 1 miljon i en ny anläggning
            eller riva och bekosta saneringen för drygt ½ miljon.
          </note>
          <note>
            Ett annat exempel är Petter i Boa i Höljes längst upp i norra
            Värmland. Han driver en lanthandel sedan 40 år där servicen är
            just samordnad. Det finns apotek, post, systembolag, handel, ATG,
            drivmedel. Hans mack finns med i nedläggningsvågen. Vad tror Maud
            Olofsson händer med servicen i Höljes, denna by på gränsen till
            Norge, om bensinmacken läggs ned? Allting hänger ihop.
          </note>
          <note>
            Han har också två alternativ: att upphöra med försäljningen och
            låta Statoil stå för saneringen eller att ta över och jaga nya
            leverantörer, vilket innebär att han till sist får stå för saneringen
            själv den dagen det är dags att lägga ned.
          </note>
          <note>
            Jag vill ha svar från Maud Olofsson om vilka konkreta initiativ
            som är på gång, dels för att se till att man har service över
            hela alltet, dels för saneringsansvaret.
          </note>
          <note type="speaker">
            Anf. 6 LARS-IVAR ERICSON (c):
          </note>
          <note>
            Herr talman! Tre interpellanter månar om tillgången till drivmedel
            på landsbygden. Näringsministern visar i sitt svar på betydelsen
            av samarbete mellan olika aktörer för att vi ska ha en levande
            landsbygd. Jag instämmer verkligen i ministerns svar. Landsbygden
            är en stor tillgång för Sverige. Jag antar att interpellanterna
            är av samma åsikt, även om jag av historiska skäl är lite skeptisk
            till att alla partier verkligen skulle vara så samhällstillvända.
          </note>
          <note>
            Vi som var med några år i slutet av 80-talet minns kampanjen
            Hela Sverige ska leva och de vackra orden om att vi ska ha en
            levande landsbygd. Det fanns då en affisch som jag kommer ihåg.
            Den föreställde de dåvarande partiledarna, som satt i en båt.
            Budskapet var: Vi sitter alla i samma båt.
          </note>
          <note>
            Vi vet hur det gick. Det var några som valde att lämna båten.
            Några har kommit tillbaka. Men det är ett parti som har funnits
            med hela tiden på den fortsatta seglatsen. Det är Centerpartiet,
            som i alla år drivit de viktiga landsbygdsfrågorna. Det har vi
            fortsatt med i regeringsställning.
          </note>
          <note>
            Tyvärr tycks inte bensinbolagen ha samma engagemang för en levande
            landsbygd. Det är inte bara i Norrland som flera bensinmackar
            hotas av nedläggning. Även i den del av Skåne som vi ibland kallar
            Skåne-Småland, alltså nordöstra Skåne, vill inte bensinbolagen
            tillhandahålla lika god service som tidigare. Det är tyvärr så
            att mer än en lanthandel kommer att upphöra då de inte längre
            får kombinera verksamheten med bensinförsäljning.
          </note>
          <note>
            Vi kan ibland hämta goda exempel från Norge. Jag tänker på den
            mobila drivmedelsförsäljningen. Jag ska citera Roy Michaelsen
            i Butikkutvikling Syd. Han har tagit fram ett koncept med sju
            gånger tre meter stora containerliknande mackar som kan transporteras
            på släp. I dag finns ett tjugotal liknande mackar på plats.
          </note>
          <note>
            Fördelarna är flera, säger han. Anläggningen är helt datoriserad
            och det enda som behövs för installationen är en elkabel. Inga
            tankar behöver alltså grävas ner i backen. Och om det inte fungerar
            går det snabbt att flytta till mer tätbefolkade orter, utan att
            riskera miljontals kronor för miljösanering.
          </note>
          <note>
            Själva etableringen finansieras genom ett samarbete mellan kommunen,
            länet, firman Merkur, banklån samt ett bygdeaktiebolag, där folket
            får köpa aktier. Roy Michaelsen är övertygad om att konceptet
            skulle kunna fungera även i Sverige. Här i Sverige har vi dessutom
            möjligheter att söka EU-bidrag.
          </note>
          <note>
            Jag undrar om näringsministern har satt sig in i det norska projektet
            och kan tänka sig att vi kan få något liknande här i Sverige också.
          </note>
          <note type="speaker">
            Anf. 7 Näringsminister MAUD OLOFSSON (c):
          </note>
          <note>
            Herr talman! För det första tror jag att det är viktigt att förstå
            varför det här händer. Det är viktigt att beskriva att det är
            en strukturrationalisering som oljebolagen gör. De säger att de
            har för många mackar i Sverige i förhållande till det underlag
            som de har. Det är inte på grund av direktivet om att de ska ha
            förnybara drivmedel. De mackar som är under 1 000 kubikmeter är
            undantagna. De riktigt små mackarna omfattas alltså inte av detta.
            Det är viktigt att vara korrekt, och jag har ställt frågan till
            oljebolagen själva vid det möte som jag hade.
          </note>
          <note>
            För det andra är det viktigt att säga att bara för att oljebolagen
            drar sig undan sitt ansvar är det inte självklart att skattebetalarna
            ska betala. Det är det som är min ingång. Det är därför jag är
            noga med att säga: Ta inte ifrån oljebolagen deras ansvar! Säg
            inte: Jaha, nu försvinner oljebolagen. Nu försvinner marknaden
            som Vänstern gärna säger och då ska skattebetalarna in.
          </note>
          <note>
            Jag vill behålla trycket på oljebolagen. De är också ansvariga
            för hur kunderna, konsumenterna, uppfattar att deras service är.
            Det är därför jag har uttryckt att konsumenterna också måste rikta
            sin kritik mot de oljebolag som i så fall lämnar sina kunder som
            finns ute på landsbygden. Jag är lite överraskad, ska jag säga,
            över att både Socialdemokraterna och Vänsterpartiet så snabbt
            lämnar den kritiken och går över till att säga att vi ska ha offentliga
            pengar och att skattebetalarna ska in.
          </note>
          <note>
            För det tredje: Om vi ska ha en levande landsbygd måste folk
            vilja och kunna bo där, och de måste kunna jobba. Det är därför
            näringspolitiken är så himla viktig ute på landsbygden. Folk ska
            kunna starta och driva företag. Vi sänker arbetsgivaravgifter
            och gör det enklare att vara företagare. Vi ser till att stimulera
            företagen. Jobbtillväxten sker just nu i företagandet på landsbygden.
          </note>
          <note>
            Infrastrukturen är det andra. Regeringen satsade 1,2 miljarder
            i den senaste budgeten på just infrastruktur, så att människor
            kan bo där och kan ta sig fram på de vägar som finns. Det är ett
            anslag som Socialdemokraterna har valt att inte stödja. De lägger
            pengarna i storstadsområdena i stället.
          </note>
          <note>
            Det tredje handlar om det som Ann-Kristine tar upp, samordnad
            service. Det är den kritik jag har att rikta mot den förra regeringen.
            När man såg allt det här läggas ned, statlig service, kommersiell
            service och annan service, gjorde man ingenting. Det är därför
            det som görs kring samordning av samhällsservice, både på myndighetsnivå
            och med kommersiella delar av samhället, är så viktigt för att
            få en bra service.
          </note>
          <note>
            Till det har vi stödet till kommersiell service, som det finns
            resurser att jobba med. Vi har den regionala tillväxtpolitiken
            med strukturfondsprogrammen. Vi har landsbygdsprogrammet, som
            går att använda till de här delarna. Vi har sett till att det
            här är ett viktigt område.
          </note>
          <note>
            Jag har sett till att Konsumentverket efter det möte vi hade
            har fått i uppdrag att sammanställa länsstyrelsernas, självstyrelseorganens
            och samverkansorganens bedömningar vad gäller den framtida drivmedelsförsörjningen.
            Jag vill veta hur det här ser ut. Den kartläggning som Ann-Kristine
            pratar om är redan på gång. Det är väldigt viktigt att vi skapar
            oss en bild.
          </note>
          <note>
            Det länsstyrelserna i Värmland, Jämtland och många andra län
            har gjort är bra. Länsstyrelserna är staten. Det är mina organ
            för att kunna jobba nära de medborgare som finns ute i länen.
            Vi får se hur det där ser ut när kartläggningen är klar. Jag menar
            att det redan i dag finns verktyg.
          </note>
          <note>
            Till sist vill jag säga att det är bra om vi hittar nya lösningar.
            Jag tar Jämtland som exempel. Där kommer det efter macknedläggningen
            nya aktörer, som inte är de stora oljebolagen. Jag tror att det
            behövs ytterligare alternativ när de stora oljebolagen drar sig
            undan. Den utvecklingen vill jag gärna stimulera, för den ökar
            konkurrensen.
          </note>
          <note type="speaker">
            Anf. 8 LARS GUSTAFSSON (kd):
          </note>
          <note>
            Herr talman! Jag tyckte att Maud Olofsson var för snäll i sitt
            inledande tal om att glesbygden är viktig för Sverige. Jag tycker
            att den är nödvändig för Sverige. Jag vågar säga det.
          </note>
          <note>
            Vi har en energisk regering, men den ska inte driva bensinstationer.
            Det är vi överens om. Jag vet mycket väl att 10 000 liter är kravet.
            Man kommer inte ifrån det. Men det är 1 000 mackar som riskeras
            i Sverige av de 3 000 som finns. Det är klart att det också finns
            ett politiskt ansvar att se till att detta fungerar.
          </note>
          <note>
            Jag delar Lars-Ivar Ericsons uppfattning att det finns lösningar
            med flexibla tankställen, mobila eller vad man kallar dem. Man
            kan säkert hitta en lösning. Det är bra att Maud Olofsson har
            pratat med de intressenter som är involverade. Det är väl länsstyrelserna,
            gissar jag, och kommunerna som har ansvar om man vill göra en
            inventering av vad som finns och hur man skulle kunna lösa detta.
            Det tycker jag också ligger på detta plan.
          </note>
          <note>
            Jag kritiserade tidigare regeringen för att man inte har tagit
            ansvaret hela vägen ut. Jag håller fast vid den uppfattningen.
            Man bör kunna hitta ett incitament som gör att de olika inblandade
            får möjlighet till en viss utveckling av det miljövänliga bränslet.
            Det är min poäng. Det är egentligen inte själva tillgången till
            bränsle som är faran, utan att vi inte har tillräckligt med miljöbränsle.
            Detta kommer att utarmas i de här bygderna. Det är den biten jag
            inriktar mig på.
          </note>
          <note>
            Oljebolagen måste ta sitt ansvar för det som finns i marken.
            Så gjorde man i Unnaryd i Halland, som ligger ett par mil från
            andra tankställen. Där gavs efter en energisk insats från taxistationen
            som drev macken möjlighet att överta Uno-X, som skulle läggas
            ned. Då lyckades man få byta ut detta, så att man slapp kostnaden
            för saneringen genom ett byte, så att säga. Men man behöver givetvis
            också ha alternativa drivmedel. Det har man inte tillgång till.
          </note>
          <note>
            Ska man nu ha mobila mackar måste det finnas miljövänliga bränslen
            i dem. Annars har vi inte vunnit hela vägen fram, och det var
            ju syftet med lagändringen.
          </note>
          <note>
            Vad jag tycker är det stora problemet är att det finns en väldig
            oro, ska ni veta. Det är inte bara jag som står här och talar
            om detta. Jag har ju erfarenhet från glesbygden. Man måste nog
            ge besked om färdlinjen, så att de som bor i de här bygderna kan
            få ett klart och lugnande besked om att det pågår ett arbete för
            att göra något åt detta.
          </note>
          <note>
            Jag är övertygad om, även om jag tillhör alliansen, att man måste
            välja ett senare datum för att hitta lösningarna, för det går
            inte att finna dem på ett halvår. Och det har ingen betydelse
            i sakfrågan, därför att nå miljömålet är viktigare än det exakta
            datumet, som Maud Olofsson poängterat i andra energifrågor.
          </note>
          <note>
            Här har den tidigare regeringen inte tagit ansvar. Man införde
            bara något för att det var opportunt, om jag får vara stygg och
            säga så. Man insåg inte hela konsekvensen för landsbygden. Lars-Ivar
            Ericson vet själv att det är på det viset.
          </note>
          <note>
            Min fråga är: Kan inte ministern tänka sig att försöka hitta
            någon form av central ledning i kombination med de lokala och
            regionala aktörerna för att hitta lösningar? Jag tror att länsstyrelserna
            har ett stort ansvar att ta i de här bygderna. Det är inte samma
            problematik i Stockholms stad som det är i exempelvis Jämtland,
            Värmland eller Småland. Det vore därför bra om ministern kunde
            ge ett besked till landsbygden om att man ska försöka finna lösningar.
            Än så länge är det lite magert.
          </note>
          <note>
            Jag hoppas att ministern förstår att jag inte är ute efter att
            subventionera vanliga bensinstationer med skattebetalarnas pengar;
            det har jag aldrig tänkt. Men jag ser det som en klimatinvestering
            för att få miljövänliga bränslen. Hur lösningen exakt ser ut är
            för mig inte intressant. Men vi vet att det fordrar en lagändring
            för att kunna ställa upp mobila mackar. Det har med säkerhet att
            göra. Det skulle kommunerna och länsstyrelserna kunna vara mer
            involverade i än vad de är i dag. Jag hoppas att ministern har
            ett besked i den frågan.
          </note>
          <note type="speaker">
            Anf. 9 LENA OLSSON (v):
          </note>
          <note>
            Herr talman! Ministern anför att vi från Vänsterpartiets och
            även Socialdemokraternas sida men nu pratar jag för Vänstern skulle
            ge bidrag för att upprätthålla det här. Det är inte alls det vi
            är ute efter. Visst ska marknaden ta sitt ansvar, men det ska
            också staten göra, och jag tycker att de ska göra det tillsammans.
            Man ska naturligtvis pressa dem att göra det.
          </note>
          <note>
            En träff med dessa höga herrar det är väl herrar, förstår jag
            räcker inte. Man måste nog träffa dem flera gånger. I samma inslag
            på TV 8 som ministern var med i fanns också en representant från
            ett oljebolag med, och det går att titta på efteråt. Där säger
            han att oljebolagen är beredda att ta en viss del av ansvaret.
            Nu vet jag inte vad det innebär, för en viss del kan ju vara pyttelite
            eller lite mer.
          </note>
          <note>
            Detta med en försörjningsplan har vi redan tagit upp. När det
            gäller samordnad service tror jag att det behövs ett besked, eftersom
            staten drar in service och man sedan har utredningen om hur man
            ska kombinera det hela. Jag kommer från en kommun där vi har byar
            där det finns ombud för apoteket, systembolaget och ATG. Det är
            bensin- och vanlig livsmedelshandel.
          </note>
          <note>
            Det behövs en långsiktig strategi och ett långsiktigt tänk på
            helheten för att landsbygden ska överleva. Vi tror ju på den.
            Den har helt klart en potential att utvecklas.
          </note>
          <note>
            Ministern tar upp detta med jobb, som är viktigt, och företagande,
            som också är viktigt. Men något som företagen brukar vara noga
            med är att titta på vad kommunen och även staten har för service
            på orten. Har de dragit sig undan är man kanske inte så pigg på
            att utveckla sitt företag, om företaget finns där redan, eller
            att etablera sig där.
          </note>
          <note>
            Jag kan som exempel ta min egen hemkommun, Malung, när det gäller
            infrastruktur. Försäkringskassan har öppet två timmar i veckan.
            På arbetsförmedlingen håller det också på att hända saker. Och
            polisen har vi fullt sjå med att rädda gång på gång.
          </note>
          <note>
            Västerdalsbanan, tågbanan, hotas nu jag vet inte för vilken gång
            i ordningen av nedläggning. Dessutom har vi dyrare drivmedel och
            får allt färre tankställen. Det måste till ett långsiktigt tänk.
            Nu ställs det krav på att kommunen ska gå in när det gäller den
            nedläggningshotade banan, och kommunen sitter inte på någon kassakista
            precis, utan här behövs det faktiskt satsningar. Miljöministern
            vill nu satsa mer på järnvägar än Fredrik Reinfeldt. Det är bra.
            Då skulle jag kunna hoppas att Västerdalsbanan får vara kvar.
          </note>
          <note>
            Näringsministern pratar om samordning och om alternativa lösningar.
            Då finns de mobila mackarna som redan har tagits upp en jättebra
            idé från Norge. Men det kan inte vara så, som jag tror att det
            var uppe i Jämtland, att byinvånarna ska gå in med tusen spänn
            var för att kunna få bensin levererad. Risken är att det blir
            farmartankar och att man tankar upp på dunkar som man har hemma,
            och det är inte något vidare bra lösningar.
          </note>
          <note type="speaker">
            Anf. 10 ANN-KRISTINE JOHANSSON (s):
          </note>
          <note>
            Herr talman! Maud Olofsson, jag vill vara lika tydlig som Lena.
            Jag tror att vi är helt överens om att vi måste ställa kravet,
            precis som ministern gör, att oljebolagen tar sitt samhällsansvar,
            och det ska vi göra tillsammans, tycker jag.
          </note>
          <note>
            Trycket måste fortsätta. Jag håller med Lena Olsson om att det
            kanske är dags att ordna fler träffar med oljebolagen det kanske
            är på gång från ministerns sida för att de ska ta sitt ansvar.
            Samtidigt är det så att marknadskrafterna inte fungerar på landsbygden.
            Det är för stora avstånd och för lite folk som bor där, och då
            är det inte intressant, för man vill tjäna pengar. Men det måste
            höra ihop med att man ska ta sitt samhällsansvar.
          </note>
          <note>
            Det är bra att ministern har tagit itu med en kartläggning av
            hur det ser ut i Sverige och av vad som är på gång. Det behövs
            en försörjningsplan och ett tänk när det gäller hur många mackar
            som ska vara kvar på landsbygden. Jag tror att vi kan vara överens
            om att alla som finns i dag inte kommer att vara kvar framöver,
            utan man måste vara tydlig och säga att det kommer att läggas
            ned ett antal mackar. Men man behöver se över på vilka ställen
            det är viktigast att det finns bensinmackar kvar och den samordnade
            servicen som jag tror så mycket på.
          </note>
          <note>
            Det riktades kritik från ministern mot den förra regeringen.
            Men när det gäller samordning av service tillsatte den socialdemokratiska
            regeringen Landsbygdskommittén. Jag hoppas att det nu kommer ett
            förslag från regeringen utifrån det förslag som ligger på ert
            bord från Landsbygdskommittén. Vi satt alltså inte helt stilla,
            utan vi ville verkligen jobba vidare. Men det behövdes en kraftfull
            satsning för att se över behoven och möjligheterna på landsbygden.
            Det var detta om försörjningssidan och hur det ser på landsbygden.
          </note>
          <note>
            Jag vill återgå till saneringsproblematiken. Jag håller med ministern,
            som svarade att i miljöbalken står det att förorenaren ska betala
            och att det är verksamhetsutövaren som är ansvarig. Men ett problem
            med bensinmackarna är vem som är verksamhetsutövare. Är det den
            enskilda mackägaren eller är det oljebolagen som levererar drivmedlet
            dit? Det är en sak om det är ett oljebolag som äger bensinmacken,
            för då är ju oljebolaget ansvarigt. Men sedan finns problemet
            där en mackägare äger alltihop. Det gäller inte minst de så kallade
            vita mackarna, där man äger både det som står ovan jord och det
            som finns under jord. Vem är där verksamhetsutövare? Vem är där
            ansvarig för saneringen? Det måste man se över och fundera på,
            tycker jag, för annars blir det orimligt för många mackägare som
            kommer att sitta med en eller flera miljoner i saneringskostnader
            när nedläggningen kommer.
          </note>
          <note>
            I slutändan kanske det blir kommunernas ansvar, om det går så
            långt som till konkurs.
          </note>
          <note>
            Det är stora problem och stor oro när det gäller saneringskostnaderna.
            Om vi är överens om att det kommer att läggas ned ett antal bensinmackar
            på landsbygden kommer saneringsproblemet som ett brev på posten.
            Där är det viktigt att vi politiker tar vårt ansvar.
          </note>
          <note>
            Jag skulle vilja höra lite mer om ministerns syn på saneringsproblematiken.
          </note>
          <note type="speaker">
            Anf. 11 LARS-IVAR ERICSON (c):
          </note>
          <note>
            Herr talman! Att klara drivmedelsförsörjningen på landsbygden
            är oerhört viktigt. Det har den här debatten visat. Det är lite
            oroväckande att mellan 1 500 och 2 000 tankställen riskerar att
            försvinna i landet. Både land och stad berörs av nedläggningarna,
            skillnaden är att många mindre orter riskerar att förlora sin
            sista mack.
          </note>
          <note>
            Drivmedelssituationen får också svåra följdverkningar eftersom
            bensinförsäljningen kan vara en förutsättning för att butikerna
            ska kunna finnas kvar, både ur intäktssynpunkt och för att locka
            kunder. Det finns alltså många goda skäl för att myndigheter,
            politiker, butiker och bensinföretag ska jobba fram lösningar
            tillsammans.
          </note>
          <note>
            Jag vill återvända till möjligheten att söka EU-bidrag.
          </note>
          <note>
            Sverige är väl bäst i klassen när det gäller att leverera in
            pengar till EU, men vi är inte lika duktiga på att ansöka om bidrag.
            Här kan vi hämta många goda exempel från grannlandet Finland.
            Jag tror att vi behöver skärpa oss när det gäller att utnyttja
            EU-möjligheterna.
          </note>
          <note>
            Eftersom vi har en näringsminister som vet vad det innebär att
            leva och bo på landsbygden hoppas jag att det ska bli så bra lösningar
            som möjligt på detta problem.
          </note>
          <note type="speaker">
            Anf. 12 Näringsminister MAUD OLOFSSON (c):
          </note>
          <note>
            Herr talman! Jag vill börja med att säga att jag tycker att det
            är jättebra att ni interpellerar på detta så att vi får en diskussion.
            Jag uppskattar verkligen det.
          </note>
          <note>
            Många är oroliga. Jag bor ju själv på landsbygden och vet vad
            detta innebär. På många ställen är detta både mötesplats och serviceplats
            och det som ger liv åt de mindre orterna. Därför är det en viktig
            fråga.
          </note>
          <note>
            Min inställning är att vi först måste ha en bra landsbygdspolitik
            som skapar jobb och utveckling på landsbygden så att landsbygden
            blir attraktiv att bo på. Där är jobbskaparpolitiken grunden.
            Om inte människor kan försörja sig går det inte att bo på landsbygden.
          </note>
          <note>
            En annan viktig del är infrastrukturen så att man kan ta sig
            fram och pendla. Där tillför vi resurser för att se till att det
            blir en bättre infrastruktur. I den förra budgetomgången hade
            vi 1,2 miljarder till skötsel och underhåll av väg- och järnvägsnätet.
            Det är till för detta.
          </note>
          <note>
            Vi har också polisfrågan, som jag inte nämnde tidigare. Vi tillskjuter
            medel för att också landsbygden ska ha en närvarande polis. Målet
            20 000 poliser fram till 2010 ser vi ju ut att klara.
          </note>
          <note>
            Samordning av servicen är en viktig del. Jag har synpunkter på
            den förra regeringen för att man såg hela den här nedläggningen
            och tog fram olika utredningar, men inte gjorde någonting. Det
            är det som var felet. Det räcker ju inte med utredningar. Man
            måste ju göra något. Nu sitter vi med myndigheterna och säger
            åt dem att de måste samordna sig, både inom myndigheterna och
            med andra så att vi får en bra service.
          </note>
          <note>
            Häromdagen satt jag tillsammans med Skatteverket, Arbetsförmedlingen,
            Försäkringskassan och Almi för att se till att vi får en bättre
            samordnad service gentemot dem som ska starta företag one door
            in för att inte alla ska behöva springa runt och för att vi ska
            använda resurserna på ett bra sätt.
          </note>
          <note>
            Nu driver vi på våra myndigheter i det sammanhanget, vilket är
            något nytt för dem.
          </note>
          <note>
            Den inventering som jag pratade om syftar till att vi ska få
            en bättre kartläggning. Ann-Kristine har ju varit inne på detta
            förut. Jag tror att det är bra att vi får en samlad bild. Om vi
            ser att vi behöver ändra några regelverk för att vi ska få in
            alternativa aktörer är jag beredd att pröva den typen av idéer.
            Det är självklart. Vi ska ju inte göra oss så beroende av de stora
            oljebolagen att vi inte kan ha några andra.
          </note>
          <note>
            Jag vill tala om att jag kommer att fortsätta att pressa oljebolagen.
            Jag tycker inte att det är rimligt att de som tjänar rätt mycket
            pengar på de höga oljepriserna inte ska ta något ansvar. Det är
            därför jag har haft det förhållningssätt som jag har haft. När
            de drar undan sitt ansvar ska inte staten säga: Vi har pengar.
            Ni behöver inte ta något ansvar. De kunder som ni har på landsbygden
            behöver ni inte bry er om.
          </note>
          <note>
            Jag tänker inte låta dem komma undan ansvar. Jag tycker att landsbygdsborna
            har samma rätt som andra att ställa krav på kommersiell service.
            Jag tycker att oljebolagen ska fundera över sin inställning till
            kunderna både när det gäller gamla och förnybara drivmedel.
          </note>
          <note>
            Vi måste naturligtvis se på hur vi kan samordna och samverka
            för att hitta bra lösningar. Den dialog vi har med oljebolagen
            är bra. De förstår våra utgångspunkter i detta. De förstår att
            vi inte är beredda att ta över precis allting. Vi har våra verktyg
            med kommersiell service, strukturfond och landsbygdsprogram. Allt
            det är bra verktyg. Jag tycker att det är viktigt att de tar ansvar.
          </note>
          <note>
            När det gäller saneringen fortsätter en dialog med branschen.
            Det är ju miljöministerns ansvar. Han håller på med ett arbete
            på departementet för att se om det är någonting vi behöver göra
            i det här sammanhanget. Grunden är att oljebolagen också där måste
            ta sitt ansvar. Det finns några detaljer som vi kan behöva granska.
            Det gör miljöministern; det är hans ansvarsområde.
          </note>
          <note type="speaker">
            Anf. 13 LARS GUSTAFSSON (kd):
          </note>
          <note>
            Herr talman! Lars-Ivar Ericson pratar om att man sitter i samma
            båt. Det verkar bättre än att bada i samma balja.
          </note>
          <note>
            Mitt engagemang i detta handlar inte om några floskler. Jag vet
            att glesbygden är beroende av boende, arbetstillfällen, företagande
            och vägar så att man kan ta sig fram och tillbaka. Det är vi helt
            överens om. Jag anser också att oljebolagen ska ta sitt ansvar.
            Jag tycker att det är bra att ministern pressar dem. Det är inte
            heller mitt förslag. Mitt förslag var att titta på hur man ska
            lösa miljöbränslefrågan även i glesbygden.
          </note>
          <note>
            Jag tror också att det vore olyckligt om vi för tidigt fick en
            massa sanktionsavgifter på enskilda mackägare. Därför ser jag
            gärna att man skjuter lite på det. Det har ingen större betydelse
            i genomslag.
          </note>
          <note>
            Man måste också komma ihåg att när det gäller miljöbränsle är
            det en transformering. Det blir en övergång från fordon som i
            dag drivs med fossila bränslen. Vi får allt fler fordon som kan
            drivas med miljöbränslen. Det tar tid, därför måste vi ha alla
            alternativ i glesbygden.
          </note>
          <note>
            Det kommer att ta tid. Alla kan inte köpa en ny miljöbil, även
            om man skulle önska det. En miljöbil måste ju tanka miljöbränsle,
            annars blir det ingen effekt.
          </note>
          <note>
            Jag tror också att det är viktigt att man inte sätter järnvägssatsningar
            mot vägsatsningar. Bägge behövs. Vägsatsningar är viktiga, inte
            minst i glesbygd. Det finmaskiga vägnätet har varit mycket eftersatt.
            Det är en fråga som Centern har drivit, och även jag.
          </note>
          <note>
            Vi förväntar oss att människor ska förflytta sig till sina arbetstillfällen.
            Det kallas för pendling. Vi kan inte dra järnvägsspår till varje
            ort i hela Sverige. Man måste kunna resa med fordon som är miljövänliga
            på riktiga vägar. Det är en förutsättning. Annars får vi en urbanisering
            och då har vi motverkat syftet. Trafiksäkerheten ska vi inte heller
            glömma.
          </note>
          <note>
            Detta helhetsansvar måste ministern ta tillsammans med aktörerna
            på regional och lokal nivå. Jag är övertygad om att ministern
            gör det. Jag vill bara vädja till ministern att tänka på tidpunkten
            och möjligheten att ge en form av hjälp som till exempel investeringsstöd
            från EU för miljövänliga bränslen även i glesbygden.
          </note>
          <note type="speaker">
            Anf. 14 LENA OLSSON (v):
          </note>
          <note>
            Herr talman! Tack för beskedet om en fortsatt dialog med branschen.
            Det är jättebra att de, som ministern säger, är medvetna om att
            det utövas påtryckningar på dem. De är inte så populära. Det är
            ingen vidare bra marknadsföring för dem.
          </note>
          <note>
            Det finns organisationer som säger att man vill höra sig för
            när det gäller en generell skattehöjning på drivmedel för att
            den specifikt ska gå till landsbygden för att garantera en viss
            standard.
          </note>
          <note>
            Som Ann-Kristine säger kanske man inte kan rädda varenda station,
            men en hel del.
          </note>
          <note>
            Lars tar upp att vi ska satsa både på järnvägar och vägar och
            att vi inte kan ha en järnväg till varenda by. Det kan jag hålla
            med om, men det vore fantastiskt bra att behålla dem vi har.
          </note>
          <note>
            Jag är glad att Carlgren jobbar med det här i dag. Vi får se
            hur lyckosamma ni är i förhandlingarna med regeringen och om man
            gör en mycket större satsning på järnväg som jag förstod att det
            var fråga om.
          </note>
          <note>
            Ni går tillbaka till historien och talar om hur de andra har
            gjort. Nu har ni regeringsinitiativet. Ni sitter i regeringen.
            Sluta prata historia, utan tala om för oss vad ni tänker göra
            konkret!
          </note>
          <note>
            Man kan inte klappa sig för bröstet hur mycket som helst. Det
            ska man inte göra. Men så fort som avvecklingen av landsbygden
            har skett de här två åren har jag inte sett den ske förut.
          </note>
          <note type="speaker">
            Anf. 15 ANN-KRISTINE JOHANSSON (s):
          </note>
          <note>
            Herr talman! Jag vill börja med att säga att det är väldigt bra
            att det ställs krav på oljebolagen. Jag tror att alla partier
            står bakom det. Driv på! Ställ krav på att oljebolagen ska ta
            ett samhällsansvar!
          </note>
          <note>
            Lena Olsson tog upp att man kanske kan ta ut några ören per liter
            bensin för att kunna jobba med försörjningsplanen och saneringskostnaderna.
            Det finns goda idéer också från svensk bensinhandel bland annat.
            Ta tag i oljebranschen och driv dem framför er! Det tycker jag
            är bra.
          </note>
          <note>
            Jag har en slutkommentar när det gäller saneringen. Det är bra
            att miljöministern har lyft upp frågan ordentligt. Jag vill skicka
            med att det är viktigt att se över vem som är verksamhetsutövare
            när det gäller bensinmackarna. Är det oljebolagen eller är det
            den enskilda mackägaren? Om det är den enskilda mackägaren som
            kommer att få stå med stora saneringskostnader framöver måste
            staten vara med och ta ett visst ansvar, annars blir det orimligt.
          </note>
          <note>
            Det går fort nu. Bensinmackarna på landsbygden läggs ned nu.
            Vi kommer att få se mycket av det i sommar och under hösten. Konkreta
            förslag på hur vi ska rädda dem behövs.
          </note>
          <note>
            Det finns en mängd goda förslag på regeringens bord när det gäller
            landsbygdspolitik ifrån Landsbygdsutredningen i Se landsbygden!
            Genomför de sakerna! Den politik vi ser i dag slår tyvärr stenhårt
            mot landsbygden. Se till att genomföra en del av förslagen som
            finns i utredningen, så blir det bra!
          </note>
          <note type="speaker">
            Anf. 16 Näringsminister MAUD OLOFSSON (c):
          </note>
          <note>
            Herr talman! Jag vill tacka för den här debatten. Som jag sade
            i mitt förra anförandet tycker jag att det är väldigt bra att
            ni lyfter upp den här frågan. Jag tänker inte avfärda några idéer
            mer än möjligen det här med skattehöjningar. Jag tror inte att
            det är landsbygdsborna som ska betala detta genom skattehöjningar.
            Jag är beredd att lyssna på alla konkreta förslag som finns på
            det här området.
          </note>
          <note>
            Jag tror också att den inventering vi gör kommer att ge oss en
            viss vägledning om det finns något ytterligare vi behöver göra.
            Jag är otroligt prestigelös i den här delen. Det är viktigt att
            vi löser problemet och att vi ser det som uppgiften.
          </note>
          <note>
            Jag kommer att fortsätta dialogen med oljebolagen men också med
            andra aktörer. Vi har länsstyrelserna som våra organ. De finns
            nära medborgarna. De ser hur man kan göra och hur man kan använda
            de verktyg som vi har för att nå bra lösningar. Det kravet har
            jag på länsstyrelserna. Vi har tillskjutit pengar till länsstyrelserna
            i landsbygdsprogrammet, strukturfondsprogrammen och alla de övriga
            regionala stöden som finns. De verktygen ska användas, och det
            är mycket pengar som det är fråga om.
          </note>
          <note>
            Vi ser över saneringsfrågan, men det är som sagt miljöministerns
            ansvar. Jag har noterat de synpunkter som har kommit fram, och
            jag tar dem med mig.
          </note>
          <note>
            Den här regeringen gör det den förra regeringen aldrig gjorde,
            nämligen att skapa en grund för en god tillväxt på landsbygden
            genom jobbskaparpolitik, bättre infrastruktur och samordnad service.
            Vi ser till att det finns poliser. Det som är grundförutsättningarna
            i tätorten ska också finnas på landsbygden.
          </note>
          <note>
            Jag kan lova dig, Ann-Kristine, att vi genomför många av de idéer
            som har kommit fram i de här utredningarna. Vi gör inte bara utredningar,
            utan vi genomför. Exemplet inom infrastrukturen är en sådan sak.
            Men det kommer att ta ett tag innan man ser utvecklingen vända.
            Nu ser vi att arbetslöshetssiffrorna är lägre än på länge i många
            av de här kommunerna. Det är grunden för att vi ska få en bra
            utveckling på landsbygden.
          </note>
          <note>
            Jag tackar för ert engagemang, och jag tror att landsbygdsborna
            får fortsätta att jobba gemensamt för att vi ska kunna klara den
            här servicen. Jag lovar att ta mitt ansvar.
          </note>
          <note>
            Överläggningen var härmed avslutad.
          </note>
          <note>
            5 § Svar på interpellation 2007/08:659 om EU:s energipolitik
          </note>
          <note type="speaker">
            Anf. 17 Näringsminister MAUD OLOFSSON (c):
          </note>
          <note>
            Herr talman! Anne-Marie Pålsson har frågat på vilket sätt jag
            anser att tillskapandet av en inre marknad för energi är till
            gagn för den svenska konsumenten och om jag avser att vidta några
            åtgärder i sammanhanget.
          </note>
          <note>
            Mitt svar på Anne-Marie Pålssons första fråga är: Ja, jag anser
            att en inre marknad för el och gas är till gagn för Sverige, svenska
            företag och de svenska konsumenterna. Det finns flera skäl till
            detta. Det enskilt största är att en väl fungerande marknad med
            fritt tillträde till näten är en förutsättning för att vi ska
            kunna nå de gemensamma mål som den europeiska unionen ställt upp
            inom klimat- och energiområdet. Naturligtvis är nationella åtgärder
            viktiga för att vi ska uppnå dessa, men en gemensam inre energimarknad
            behövs också för att tillgängliga och kommande produktionsresurser
            och infrastrukturer ska kunna nyttjas så effektivt som möjligt.
          </note>
          <note>
            En gemensam inre marknad ger också möjlighet att ta fram gemensamma
            hållbara regelverk för nätinvesteringar och att säkerställa tillträde
            till näten för anslutning av förnybar elproduktion på rimliga
            och icke-diskriminerande villkor. Dessutom bidrar den till att
            investeringar i elproduktion sker i de länder eller regioner där
            det är mest kostnadseffektivt. Vid sidan om klimatfrågan har en
            gemensam inre marknad också positiva effekter på den europiska
            försörjningstryggheten. Genom ökad handel och utbyggda överföringsförbindelser
            behöver inte varje land vara självförsörjande.
          </note>
          <note>
            Anne-Marie Pålsson har också frågat vilka åtgärder jag avser
            att vidta. Regeringen deltar aktivt i förhandlingarna om det tredje
            lagstiftningsförslaget om den inre marknaden för energi och driver
            en svensk linje.
          </note>
          <note type="speaker">
            Anf. 18 ANNE-MARIE PÅLSSON (m):
          </note>
          <note>
            Herr talman! Tack, näringsminister Olofsson, för svaret! Jag
            måste dock säga att jag tycker att det var i knappaste laget,
            till och med nästan innehållslöst.
          </note>
          <note>
            Som skäl till varför en gemensam inre marknad för el skulle vara
            bra anförs att det ger aktörerna fritt tillträde till nätet. Det
            andra argumentet är att då behöver vi inte alltid vara självförsörjande.
          </note>
          <note>
            Behagar näringsministern skoja med mig? Vet inte näringsministern
            hur el prissätts? Det är förvisso riktigt att när man får en räkning
            på el ingår även en nätavgift, men merparten utgörs av den rena
            elkostnaden och skatter förstås som har en annan logik bakom sig.
            Det är själva elen som är dyr, och den har blivit väldigt mycket
            dyrare på senare tid.
          </note>
          <note>
            Jag tror till exempel inte att basindustrin skulle hålla med
            näringsministern om att den gemensamma elmarknaden är till gagn.
            Basindustrin har klagat bittert och högljutt de senaste åren över
            de höjda elpriserna.
          </note>
          <note>
            Kruxet med EU i den här frågan är att elpriset sätts av den sist
            producerade elen, marginalelen, och den är dyr, herr talman. Den
            är dyr av två skäl. För det första produceras den av fossila bränslen,
            och för det andra belastas den med utsläppsrätter. Det finns en
            enda egentlig möjlighet att få en billigare el till gagn för konsumenten.
            Och jag menar att konsumenten trots allt kan ha glädje av en billigare
            el, och än mer glädje har man förstås om elen också produceras
            på ett miljövänligt sätt. Framför allt vill man ha billig el.
            Det är av vitalt intresse för Sverige med tanke på den stora basindustri
            och energiintensiva industri vi har i Sverige. Visserligen ska
            tjänstesektorn ta över, men jag tror ändå inte att vi är så framgångsrika
            och rika att vi har råd att avstå från den energiintensiva industrin.
          </note>
          <note>
            Det är marginalelen som smittar all el. När chefen för Energimyndigheten
            ska förklara varför elen har blivit dyr nämner han tre skäl. Han
            nämner interaktionen med kontinenten, alltså den gemensamma inre
            marknaden. Den var inte riktigt gemensam när han uttalade detta,
            men den höll på att växa fram. Det andra skälet är utsläppsrätterna,
            och det tredje var de höga fossila bränslepriserna.
          </note>
          <note>
            Då är det så, fru näringsminister, att när vi kopplar ihop oss
            med EU smittas vi av de priser som finns i EU, och det är här
            problemet uppstår. I EU-familjen finns det bra länder, och det
            finns dåliga länder. De bra länderna i det här fallet är de länder
            som kan producera el med hjälp av icke-fossilt bränsle. De dåliga
            länderna är de som behöver mycket fossila bränslen för detta.
          </note>
          <note>
            Där kan man se en tydlig uppdelning. De bra länderna är Norge,
            som inte är med i EU men med på marknaden. Med Island är det samma
            sak; de är inte med i EU men kan kopplas in på marknaden. Bland
            EU-länderna är det Sverige och Frankrike. Schweiz är inte heller
            med i EU men duktiga på elproduktion.
          </note>
          <note>
            De dåliga länderna, och här är det värre, är de som har mycket
            fossil kraft. Det handlar om Luxemburg, Irland, Danmark, Portugal,
            Grekland, Nederländerna, Polen, England, Italien och Tyskland.
            Så länge dessa länder har så stor användning för sin fossila kraft
            kommer vi i Sverige inte att få låga elpriser, oavsett vad vi
            gör. Det är det problemet jag skulle vilja diskutera med näringsministern.
          </note>
          <note type="speaker">
            Anf. 19 Näringsminister MAUD OLOFSSON (c):
          </note>
          <note>
            Herr talman! Det här är en otroligt viktig fråga, men låt mig
            börja med att säga att elpriserna i Sverige faktiskt är lägre
            än i övriga Europa mycket, tror jag, beroende på att vi har en
            avreglerad elmarknad. Vi har en väl fungerande marknad. Vi har
            gjort en uppdelning mellan producenter av el och nätägare, alltså
            den unbundling som vi nu vill att övriga Europa ska ta efter.
          </note>
          <note>
            Utöver detta har vi dessutom jobbat för en nordisk elmarknad
            som fungerar rätt väl och som Europa i övrigt tittar på. Då blir
            det lite ologiskt för mig att säga att jo, det här med en nordisk
            elmarknad fungerar alldeles utmärkt, och vi har en integrerad
            marknad, men det kommer inte att fungera om vi gör det på europeisk
            nivå.
          </note>
          <note>
            Nu är vi inte i en integrerad elmarknad med övriga Europa som
            det ser ut i dag, men om vi tittar framåt på de frågor vi ska
            lösa klimat, tillväxt, integrationen av EU är det klart att energimarknaden
            är en marknad, precis som den fria rörligheten på andra områden.
          </note>
          <note>
            Jag pratar till exempel med de baltiska staterna som säger att
            de vill ha nät kopplade ihop med Sverige därför att de vill kunna
            både köpa el och sälja el till oss. Vi tycker att det är rimligt
            att vi hjälps åt när det gäller utvecklingen av att bygga energi
            för framtiden. Det är ett rätt rimligt förhållningssätt.
          </note>
          <note>
            Sedan är det så att den sist producerade kolkraften är den som
            sätter priset, och det är därför omställningen till det hållbara,
            det energi- och klimatpaket vi nu är överens om, är så viktig.
            Vi måste snabba på omställningen till det förnybara, snabba på
            fler hållbara energilösningar och koppla bort det som förstör
            miljön. Allt detta hänger ihop.
          </note>
          <note>
            Här hemma har vi elcertifikatsystemet, och vi investerar mycket
            starkt på elsidan. Det är framför allt vindkraftsutbyggnaden som
            är jättestor. Stora investeringar sker. Jag invigde Vattenfalls
            Lillgrund, som försörjer 60 000 villor, nere i Malmö för inte
            så länge sedan. Vi har även stora investeringar uppe i mellanbygden.
          </note>
          <note>
            Det är klart att detta också ger fler aktörer så att vi inte
            bara har de tre stora, utan det blir fler som investerar. Det
            jag gör är att se till att tillgången till näten blir bättre.
            Det är viktigt att se att dessa nät ska vara bättre här i Sverige,
            men de måste också vara det på en nordisk marknad därför att då
            kommer man att använda den marknaden till att investera i olika
            energislag där det passar bäst.
          </note>
          <note>
            Det nordiska samarbetet är någonting att titta på för övriga
            EU, och jag kan konstatera att vi trots allt, och det är det som
            är grunden, ligger lägre i elkostnader än vad övriga EU gör, även
            om svensk basindustri tycker att kostnaderna är höga. Vi kan ändå
            konstatera att priserna nu ligger rejält lägre än i övriga EU-länder,
            och det visar ändå att den svenska hållningen och den svenska
            vägen genom avreglering, unbundling och en nordisk marknad har
            visat vägen.
          </note>
          <note>
            Det tycker jag är grunden för att säga att det vore bra om större
            delen av Europa gjorde samma sak.
          </note>
          <note type="speaker">
            Anf. 20 ANNE-MARIE PÅLSSON (m):
          </note>
          <note>
            Herr talman! Tack, fru näringsminister!
          </note>
          <note>
            Mitt problem handlar om lite andra saker. Jag tycker att vi i
            Sverige faktiskt har gjort en förfärlig massa goda och framåtsyftande
            saker på elmarknaden. Vi har satsat på att bygga ut en miljövänlig
            el, och vi har gjort detta på ett systematiskt och framgångsrikt
            sätt under en lång följd av år.
          </note>
          <note>
            Men bekymret för mig är att vi inte längre får utdelning på de
            investeringar vi har gjort. I vårt fall får inte konsumenterna
            utdelning på dessa investeringar. Det är möjligt att producenterna
            kan få ökade vinster, men dessa tillfaller inte konsumenten, även
            om konsumenten många gånger har varit med och finansierat detta
            skattevägen genom att man avstått från konsumtion den gång i tiden
            skatten utgick för att kunna göra de här investeringarna.
          </note>
          <note>
            Har vi då ett system i Sverige och i Norden som innebär att vi
            inte kan få tillbaka dessa vinster längre blir nästa bekymmer
            att se poängen med att vara framåtsyftande i sina investeringar
            utan att få återbäring på dem. Det spelar liksom ingen roll hur
            många vindkraftverk vi producerar i Sverige; fortfarande prissätts
            även den elen utifrån den dyra och smutsiga fossila el som produceras
            i Europa.
          </note>
          <note>
            Fine , producenterna kanske går med vinst på detta, men konsumenten
            får inte del av dessa vinster. Min interpellation handlar just
            om konsumentperspektivet. Varför får inte konsumenterna del av
            de satsningar som görs i Sverige?
          </note>
          <note>
            Maud Olofsson hänvisar till Nordenperspektivet, och det är i
            och för sig en bra jämförelse, för det understryker väldigt mycket
            det jag har sagt. Norden skiljer sig från Europa. Mindre än 20
            procent av elen i Norden produceras med hjälp av fossil kraft.
            I Europa är det mer än 50 procent. Det är just de relativt sett
            miljövänliga framställningsformerna i Norden som gör att vi fortfarande
            kan ha lite lägre priser i Norden än vad vi har i EU som helhet,
            men när den inre marknaden fungerar på det sätt som näringsministern
            här ger uttryck för som sin förhoppning, då är också den kostnadsfördelen
            och prisfördelen ett minne blott.
          </note>
          <note>
            Man är tydlig i Lissabonfördraget: Energipolitiken ska bygga
            på en anda av solidaritet. Man ska hjälpa varandra och producera
            för varandra för att täcka varandras behov.
          </note>
          <note>
            På det här sättet frånhänder vi oss alltså möjligheten att få
            ta del av avkastningen på de investeringar vi själva gör. Det
            är också så att när man ska ha en gemensam marknad så frånhänder
            man sig också möjligheten att verka påtryckande mot de länder
            som inte vill vara tillräckligt aktiva när det gäller omställningen
            till en mer klimat- och miljövänlig elproduktion. Då kan ju de
            länderna luta sig tillbaka och säga att vi behöver väl inte göra
            mer investeringar. Vi behöver inte vara självförsörjande. Vi kan
            importera elen från annat håll i stället.
          </note>
          <note>
            Det ligger så att säga i korten att man inte behöver göra något.
          </note>
          <note>
            Öppnar man för den möjligheten, herr talman, hur ska man då trycka
            på länder som Polen, Portugal, Danmark och andra miljöbovar att
            de ska ställa om, vi ska tvinga er att ställa om och göra detta,
            för ni kan inte bli fripassagerare på det som andra länder gör?
          </note>
          <note>
            Hur har alltså näringsministern tänkt föra den här diskussionen
            i EU med de andra länderna så att de agerar så att även de svenska
            konsumenterna kan få tillbaka en del av sina investeringar?
          </note>
          <note type="speaker">
            Anf. 21 Näringsminister MAUD OLOFSSON (c):
          </note>
          <note>
            Herr talman! Låt mig börja med att säga att jag tror att vi måste
            klara av att diskutera flera saker samtidigt. Den ena delen är
            naturligtvis elpriserna. Den andra delen är klimatutmaningarna.
            Det tredje är försörjningstrygghet. Det är många delar i detta,
            och det är precis det som är grunden för den diskussion vi har.
          </note>
          <note>
            Låt mig börja med klimatet. Anledningen till att vi har ett klimat-
            och energipaket är just att varje land måste göra sin hemläxa.
            Vi har gjort en så kallad bördefördelning. Varför kallas det bördefördelning?
            Jo, för att alla ska dela bördorna. Men vi kan inte tvinga dem
            som ligger på en 2-procentig andel förnybar energi att gå upp
            till 50 procent som Sverige har, utan vi måste fördela bördorna.
            Det är solidariteten i EU:s själva arbete.
          </note>
          <note>
            Mitt sätt att se på det här är att försöka hjälpa de länder som
            kanske inte har kommit lika långt genom att dela med oss av våra
            erfarenheter. Fjärr- och kraftvärmen är ett exempel där det är
            väldigt många länder som nu tittar på hur vi har använt biobränslen,
            hur vi har använt sopor, hur vi har använt spillvärme till att
            bygga ut våra kraftvärmesystem. Vi är otroligt effektiva i den
            tekniken, och jag erbjuder kunskap på det området. Jag beskriver
            att svenska företag kan vara intresserade av att investera, och
            jag försöker koppla ihop Sverige med andra länder.
          </note>
          <note>
            Det är ett konkret bidrag för att både ställa krav på de här
            länderna och kanske också skapa jobb och utveckling här hemma
            tack vare att vi ligger långt framme och tack vare att vi har
            utvecklat allt detta.
          </note>
          <note>
            Sedan menar jag att vi har utdelning på detta. Elkostnaderna
            är ju lägre i Sverige om man jämför med övriga länder. Vi har
            gjort allt detta som vi förväntar oss att övriga EU ska göra.
            Men jag tycker att det också ligger en del i det här med solidariteten,
            som det står i fördraget. Vi säger ju att vi ska försöka jobba
            för en gemensam marknad på alla möjliga områden: ökad rörlighet
            för människor, ökad rörlighet för kapital, ökad rörlighet när
            det gäller tjänster. Det är klart att energiproduktion och elförsörjning
            är en viktig grund i detta.
          </note>
          <note>
            Om jag ser egoistiskt på detta är det ju så att om vi hjälps
            åt i det här så kanske inte vi behöver investera för toppkraften
            för varje dag. Alla har det inte kallt samtidigt, och kan vi koppla
            ihop oss med några fler kan vi köpa från något annat ställe den
            dag då det är väldigt kallt här hemma och slipper ha den toppkraft
            som vi har.
          </note>
          <note>
            Nu ser vi framför oss i de investeringsplaner som finns att vi
            kommer att ha ett överskott framöver. Redan 2010 och fram emot
            2015 kommer vi att ha ett rejält elöverskott i vårt land. Det
            gör att det till och med kan vara möjligt för oss att exportera
            och tjäna pengar på att vi är duktiga på att producera el. Vi
            kan exportera den typen av produkter likaväl som alla andra.
          </note>
          <note>
            Jag vet att den linje som jag driver och som regeringen driver
            i det här sammanhanget har otroligt starkt stöd i den här regeringen
            och i den här riksdagen och har haft det under lång tid. Det har
            inte rått någon som helst tvekan om att vi ska ha en inre marknad
            också för energi. Även Anne-Marie Pålssons parti har ju ställt
            sig bakom den inställningen.
          </note>
          <note>
            Skräms inte med en framtida marknad som fungerar väl, utan se
            att det här är ett uppdrag att skapa en hållbar energipolitik
            som ger försörjningstrygghet och som också ger rimliga priser.
          </note>
          <note>
            Konkurrens är alltid bättre än protektionism, men vi kommer att
            ta steg för steg, för vi har ändå bara en nordisk marknad i dag,
            och jag ser den utvecklas mot de baltiska länderna. Nästa steg
            är en europeisk marknad. Men jag tycker att solidariteten och
            uppdraget att jobba med hållbara energilösningar och försörjningstrygghet
            är en viktig del i grunden för min inställning.
          </note>
          <note type="speaker">
            Anf. 22 ANNE-MARIE PÅLSSON (m):
          </note>
          <note>
            Herr talman! Maud Olofsson nämnde tre olika saker som vi försöker
            diskutera samtidigt, och det är väl riktigt att vi har en tendens
            att prata om olika saker, därför att detta är en ganska knepig
            fråga. Den är tekniskt svår, den är svår att förstå sig på och
            att diskutera på ett begripligt sätt.
          </note>
          <note>
            Men det är också två andra dimensioner som jag vill diskutera
            och som min interpellation handlar om. Det var konsument- och
            producentperspektivet. Och Maud Olofsson uppehöll sig inte alls
            vid konsumentperspektivet, utan det var hela tiden producentperspektivet.
            Det handlade om producenter, som kan tjäna på att de kan ta fram
            ny teknik och nya investeringar för att kunna sälja detta och
            tjäna pengar.
          </note>
          <note>
            Men min fråga är: Vad tjänar konsumenten på detta? Då är det
            så att utsläppsrätterna åtminstone för ett år sedan det där svänger
            ju lite fram och tillbaka bidrog till att höja elpriset med ungefär
            25 öre per kilowattimme. Det priset tas ut på all el som produceras,
            oavsett om det är fossil el eller ej. De stora vinnarna på detta
            är alltså de stora producentbolagen. Fortum, Eon och Vattenfall
            tjänar kanske 20 miljarder om året på den här typen av politik.
            Men konsumenterna fick alltså betala 2025 öre mer.
          </note>
          <note>
            Hur ska vi kunna bli av med den prisökning som beror på utsläppsrätterna?
            Jo, den blir vi av med genom att helt enkelt sluta producera fossilkraft.
            Det är lösningen.
          </note>
          <note>
            Vi klarar det i Sverige, för det är nämligen bara 5 procent av
            vår elproduktion som består av fossilkraft, så med lite sparande,
            lite eftertanke och lite kloka investeringar kan vi bli av med
            det fossila beroendet. Därmed skulle vi kunna sänka elpriset på
            ett nästan dramatiskt sätt. Men Europa kan inte göra det därför
            att beroendet av fossilkraft är 50 procent. Därför kommer konsumenten
            i Sverige för lång tid framöver att få betala kostnaden för att
            Europas energimix inte i det här avseendet är lika klok och framsynt
            som den svenska.
          </note>
          <note>
            Det är konsumentens perspektiv som jag reser här, och min fråga
            handlade om detta: Är EU:s inre marknad för energi bra för konsumenten?
          </note>
          <note type="speaker">
            Anf. 23 Näringsminister MAUD OLOFSSON (c):
          </note>
          <note>
            Herr talman! Jag vill protestera emot Anne-Marie Pålssons beskrivning
            av att jag inte tar konsumentperspektivet. Marknadsekonomin är
            alltid bra för konsumenter. Ökad konkurrens är alltid bra för
            konsumenter. Men också bättre miljö är bra för konsumenter. Det
            är därför jag driver frågan om att se till att man ökar konkurrensen.
            Det är alldeles riktigt som Anne-Marie Pålsson säger: De tre stora
            bolagen är dominerande. Det är därför jag tycker att det är bra
            med elcertifikaten, som gör att det kommer in några nya.
          </note>
          <note>
            Men vi måste också konstatera att trots att vi inte har en integrerad
            elmarknad i EU det har vi ju inte i dag har vi ändå en koppling
            till de höga kolpriserna därför att vi har utsläppshandel. Men
            det råder en stor enighet om att vi ska ha en utsläppshandel,
            därför att vi vill minska koldioxidutsläppen.
          </note>
          <note>
            Det är därför jag säger att vi måste klara av att diskutera flera
            saker samtidigt. Det är svåra avvägningar jag håller med Anne-Marie
            om det otroligt svåra. Men miljön måste finnas där vid sidan av
            hur vi tittar på elpriserna, och Sverige kan verkligen stå som
            modell för ett hållbart energisystem.
          </note>
          <note>
            I grunden är det så att ska vi klara det här på sikt det kommer
            att ta en tid innan vi har gjort det kan vi ändå visa i Sverige
            hur man skulle kunna göra också i andra länder. Det är det jag
            försöker beskriva för Anne-Marie, att det är på det sättet som
            vi också delar med oss av de erfarenheter som vi har från kraftvärmeverken
            och fjärrvärmesystemen, från att vi har minskat oljeförbrukningen
            i bostadsuppvärmningen och allt detta. Det kan vi dela med oss
            av, och vi gör också det mycket aktivt.
          </note>
          <note>
            Men jag vidhåller att marknadsekonomin är det bästa sättet att
            se till konsumenternas intressen, både när det gäller basindustrin
            och när det handlar om enskilda konsumenter. Marknadsekonomin,
            öppna gränser och att se till att vi får en ökad konkurrens är
            de absolut effektivaste sätten att få ned priserna. Men då måste
            vi också se till att det sker och att det ges möjlighet till det.
            Det är därför den integrerade marknaden i Norden får stå som exempel
            för hur jag ser på hur det kan komma att se ut framöver.
          </note>
          <note>
            Jag är mycket optimistisk om att vi kommer att klara den här
            uppgiften på ett ansvarsfullt och bra sätt.
          </note>
          <note>
            Överläggningen var härmed avslutad.
          </note>
          <note>
            6 § Svar på interpellation 2007/08:710 om skydd för franchisetagare
          </note>
          <note type="speaker">
            Anf. 24 Näringsminister MAUD OLOFSSON (c):
          </note>
          <note>
            Herr talman! Sylvia Lindgren har frågat mig om jag tänker ta
            några ytterligare initiativ för att stärka franchisetagarnas ställning.
            Bakgrunden till Sylvia Lindgrens fråga är att hon anser att nuvarande
            lagstiftning inte räcker till för att förhindra missbruk av franchiseformen.
          </note>
          <note>
            Jag har som mål att det ska vara enkelt, roligt och lönsamt att
            vara företagare. Jag kan se såväl fördelar som nackdelar med franchising
            och vill därför nyansera bilden i jämförelse med den som ges i
            interpellationen.
          </note>
          <note>
            Att franchising är ett attraktivt och framgångsrikt sätt att
            starta och driva företag vittnar de 12 000 franchisetagarna med
            drygt 100 000 anställda i Sverige om.
          </note>
          <note>
            Motivet till att starta och driva företag som franchisetagare
            är ofta den ökade trygghet det innebär att starta ett företag
            som redan har en beprövad och fungerande affärsidé.
          </note>
          <note>
            Det kan således vara enklare att starta företag som franchisetagare
            än att starta helt på egen hand. Franchisetagare erbjuds ofta
            utbildning och stöd i startfasen. Franchisetagaren behöver inte
            heller arbeta fram egna rutiner för administration och redovisning,
            leta leverantörer, sköta marknadsföringen med mera. Dessa uppgifter
            sköter franchisegivaren. Franchisetagaren kan i stället koncentrera
            sig på försäljningen och på att leda verksamheten och personalen.
            Överlevnadsgraden är också högre bland franchiseföretag.
          </note>
          <note>
            Samtidigt innebär franchising begränsningar i franchisetagarens
            möjligheter att driva företaget på egna villkor.
          </note>
          <note>
            Därför tycker jag att det precis som för allt annat företagande
            är viktigt att den som startar och driver franchiseföretag kan
            få realistisk information om vad det innebär, så att den enskilde
            kan göra ett medvetet och välinformerat val.
          </note>
          <note>
            Flera offentliga aktörer tillhandahåller information och råd
            till dem som funderar på att bli franchisetagare, exempelvis Verket
            för näringslivsutveckling, Nutek, som är min myndighet, och Almi
            Företagspartner AB. Svenska Franchiseföreningen, som består av
            både franchisegivare och franchisetagare, sprider också kunskap
            och ger råd och rekommendationer om franchising.
          </note>
          <note>
            Franchisetagare har, liksom övriga företagare, gynnats av regeringens
            många genomförda åtgärder för företagare, exempelvis sänkta arbetsgivaravgifter,
            den slopade medfinansieringen i sjukförsäkringen och den förlängda
            redovisningsperioden för mervärdesskatt i småföretag.
          </note>
          <note>
            Jag anser avslutningsvis att regeringens åtgärder även ökat möjligheterna
            för franchisetagare att driva företag framgångsrikt. Jag avser
            för närvarande inte att ta något initiativ för att stärka särskilt
            franchisetagares ställning.
          </note>
          <note type="speaker">
            Anf. 25 SYLVIA LINDGREN (s):
          </note>
          <note>
            Herr talman! Tack, ministern, för svaret! Men det är klart att
            jag inte blir särskilt upplyft över att svaret innehåller uppgiften
            att inga initiativ är på väg att tas och att man inte vill se
            över den här frågan.
          </note>
          <note>
            Det är ingen tvekan om, precis som Maud Olofsson också sade,
            att franchising har en stor utbredning också i Sverige. Men vi
            har också sett rubriker som inte borde lugna någon av oss: Franchiseavtal
            blev en fälla. Franchisetagare missnöjda med 7-Eleven-avtal.
          </note>
          <note>
            Dessa rubriker beskriver en viktig del av verkligheten. Men franchisetagare
            är också typiska småföretagare. Det ska man inte glömma bort.
            De är småföretagare i en utsatt ställning.
          </note>
          <note>
            Allt fler verksamheter utövas på franchisebasis. McDonalds, 7-Eleven,
            Hemglass, Polarn O. Pyret och Svensk Fastighetsförmedling är bara
            några kända exempel. Snabbmatsrestaurangerna är så gott som till
            hundra procent franchiseföretag. Andra branscher där franchising
            ofta förekommer är till exempel detaljhandel, biluthyrning och
            städföretag.
          </note>
          <note>
            En fri företagare kan förhandla med olika leverantörer om leveranser
            och varor. Han är fri att byta leverantör, äger själv, eller åtminstone
            disponerar, det materiella underlaget för verksamheten. Han har
            rätt att fritt överlåta verksamheten till annan. Om företagaren
            avlider ärvs företaget av dennes familj.
          </note>
          <note>
            Bland annat dessa omständigheter är rekvisita som kännetecknar
            en fri företagare. Sådana friheter i rekvisitan finns inte i franchiseavtalen.
            Jag vill ändå säga att det finns också positiva delar i franchising
            som företagsform. Den har också sin givna plats hos oss. Men den
            kännetecknas så starkt av en ensidighet till nackdel för den svagare
            parten, nämligen franchisetagaren. Avtalen är också ofta direkt
            översatta amerikanska avtal eller i bästa fall inspirerade av
            dessa. Franchiseföretag bedrivs också ofta tyvärr under oseriösa
            former. Men det finns alltför många avarter och problem i de olika
            branscherna.
          </note>
          <note>
            Det här är frågor som är viktiga och nödvändiga att besvara.
            Inte minst i tidningsrubriker kan vi se hur dessa system är kränkande
            och hur svårt det har varit för många franchisetagare att få fungerande
            avtal.
          </note>
          <note>
            Ett centralt krav borde vara frågan om förhandlingsrätt för franchisetagare.
            Maud Olofsson nämnde i sitt svar SFF, franchisegivarnas organisation.
            Men Franchisetagarnas Riksorganisation, FRO, nämns över huvud
            taget inte. Det är just att få en likvärdig behandling i avtalsfrågor
            som är så oerhört viktigt att driva. Vad vi för svensk del, inte
            minst när det gäller arbetsgivare och arbetstagare, har verkat
            för länge finns inte här.
          </note>
          <note>
            Ett centralt krav är frågan om förhandlingsrätt för franchisetagare.
            Skiljeklausulen är en annan del i detta. Vi har sett i utvecklingen
            oskäliga villkor i avtal, och det har inte fungerat.
          </note>
          <note>
            Många frågor är olösta. Därför blev jag förvånad över Maud Olofssons
            svar. Maud Olofsson brukar säga att hon värnar företagarna. I
            svaret sade hon att hon inte vill ta några initiativ.
          </note>
          <note type="speaker">
            Anf. 26 Näringsminister MAUD OLOFSSON (c):
          </note>
          <note>
            Herr talman! Hur upplever jag situationen? Överlevnadsgraden
            är högre bland franchiseföretag. Det visar att det är en inte
            så dum företagsform. Det är rätt många som klarar att verka som
            franchiseföretagare.
          </note>
          <note>
            Det är få av franchiseföretagen som vänder sig till mig och klagar
            på villkoren. De vill att jag ska skapa i grunden goda företagsvillkor
            så att de kan överleva och få bra lönsamhet. Det handlar ofta
            om enklare regler och att göra det billigare att anställa. Vi
            levererar.
          </note>
          <note>
            Vi ser på företagarna som grupp. Mitt uppdrag är att se till
            att det blir bra villkor för alla företagare, oavsett hur ägarformen
            ser ut. Det är till gagn för dem för att få bättre lönsamhet.
            Det är detta som är det tuffa för dessa företag och andra företag.
          </note>
          <note>
            Svenska Franchiseföreningen består av både franchisegivare och
            franchisetagare. Det är därför jag nämner föreningen. Man sprider
            mycket kunskap inom organisationen för att hjälpa dem som skriver
            avtal.
          </note>
          <note>
            Det är fritt att teckna dessa avtal. Det är fritt för alla som
            blir franchisetagare att skriva avtal. Det är ingen som tvingar
            dem att göra det. Var och en som startar sitt företag, oavsett
            om de gör det som franchisetagare eller på annat sätt, måste veta
            vad de ger sig in på. Det är ingen enkel sak att vara företagare,
            oavsett form. Jag ser inte att den här formen har större problem
            än vad som är normalt för företag. Snarare har många som startar
            franchiseföretag nytta av organisationen som bas. Det är därför
            jag inte heller ser att det finns stor anledning för mig att göra
            något mer på området.
          </note>
          <note>
            Om överlevnadsgraden är högre bland dessa företag är väl det
            en signal om att det fungerar väl. Sedan finns alltid avarter,
            men det måste man klara ut inom respektive organisation och företag.
            Det är faktiskt en företagsintern historia och inte i första hand
            en politisk fråga.
          </note>
          <note type="speaker">
            Anf. 27 SYLVIA LINDGREN (s):
          </note>
          <note>
            Herr talman! Var än avarterna förekommer måste vi jobba mot dem.
            Vi kan se alla dessa tidningsrubriker som har funnits om franchising.
            De har gällt inte minst 7-Eleven. Det är klart att vi måste titta
            på vad som är grunden för att det ser ut så. Då går det inte att
            säga att det handlar om regelförenklingar.
          </note>
          <note>
            Jag ger Maud Olofsson rätt när hon säger att det inte är enkelt
            att vara företagare. Jag tror inte att företagarna upplever det
            så heller. Därför är det inte så logiskt i sammanhanget att säga
            att alla ska få en F-skattsedel när de föds.
          </note>
          <note>
            Det ska vara en viss status för företagare, och man ska veta
            vad man ger sig in i.
          </note>
          <note>
            Det råder inget tvivel om att franchisetagare vanligen är utsatta
            för hård kontroll. Dagskassan ska ofta dagligen sättas in på banken.
            Revisorn eller kontrollanterna kan dyka upp när som helst. Lokalerna
            är ofta ägda eller hyrda av franchisegivaren, vilket innebär att
            franchisetagaren endast har ett andrahandskontrakt med den otrygghet
            som det innebär. Han eller hon är bunden till ett visst varusortiment,
            priser, leverantörer och så vidare. En franchisetagares ställning
            är i flera väsentliga avseenden betydligt mer fråga om en beroendeställning
            än vad som är brukligt för en vanlig företagare. I Sverige har
            därför franchisetagare valt att sammansluta sig i Franchisetagarnas
            Riksorganisation, FRO, för att försöka stärka sin ställning. Vi
            pratar om två parter, Maud Olofsson. Det är märkligt att hon inte
            nämnde båda parter i svaret utan nämnde bara den ena. Det är det
            som gör att jag blir lite fundersam.
          </note>
          <note>
            I samband med lagen om informationsplikt följde med en rad olika
            svårigheter som också måste ses över. Det gäller till exempel
            skiljeklausulen. Det är en regel i franchiseavtalet som betyder
            att en tvist aldrig kan gå till en vanlig domstol. En franchisetagare
            har, som redan har framhållits, ingen reell möjlighet att förhandla
            om innehållet i avtalet och allra minst om skiljeklausulen. Det
            är klart att i förhållande till beloppen gör detta att franchisetagaren
            kommer i underläge. Vi vill väl ändå att de ska mötas på samma
            nivå.
          </note>
          <note>
            Lagregleringar om ekonomisk kompensation finns i andra länder.
            Har Maud Olofsson och hennes departement tittat på förhållandena
            i bland annat Kanada, Frankrike, Spanien, Italien, Korea och Japan?
            Där finns regleringar om detta. Oskäliga villkor i avtalen måste
            förbjudas. Standardavtalen innehåller exempelvis regelmässiga
            bestämmelser som ger franchisegivaren ensidigt rätt att ändra
            eller lägga till moment. Här kommer inte franchisetagarens roll
            i samma nivå som franchisegivarens. Det är här som det råder en
            klar obalans. Jag förstår inte varför Maud Olofsson inte vill
            ta detta bekymmer på allvar, när man så ofta säger sig vilja verka
            för företagarna. Varför vill man inte verka för denna bransch?
          </note>
          <note>
            Företagarnas riksorganisation har också sagt att man behöver
            se över de här frågorna. Företagarnas riksorganisation anser att
            de här problemen om franchiseförhållanden har en generell räckvidd:
            En utredning bör tillsättas för att se över behovet av att jämka
            oskäliga villkor såväl i franchiseavtal som i andra avtalstyper.
          </note>
          <note>
            Det här berörs över huvud taget inte i svaret.
          </note>
          <note type="speaker">
            Anf. 28 Näringsminister MAUD OLOFSSON (c):
          </note>
          <note>
            Herr talman! Interpellanten Sylvia Lindgren säger att det står
            en massa saker i tidningarna och att vi måste göra någonting åt
            avarterna. Men det är inte säkert att politiken alltid ska ingripa.
            Jag vet att Socialdemokraterna älskar att fatta politiska beslut
            om allting, men det är inte säkert att politiken ska ingripa i
            precis allting.
          </note>
          <note>
            Om det finns en franchiseorganisation där båda parterna finns
            med är syftet med den organisationen att själv ha en sanering.
            Inom SFF har man etiska regler som man tillämpar och som går ut
            ifrån European Franchise Federations regelverk.
          </note>
          <note>
            FRO, Franchisetagarnas Riksorganisation, jobbar mer med opinionsbildning
            och informationsspridning, och det är väldigt bra. Men om jag
            startar ett franchiseföretag måste jag själv ta reda på och läsa
            avtalet. Om jag inte tycker att avtalet är bra kan jag starta
            något annat företag. Men uppenbarligen är det rätt många som tycker
            att det fungerar väl, och eftersom överlevnadsgraden i de här
            företagen är mycket hög måste det vara något slags betyg på att
            det är en väl fungerande företagsform, som många väljer.
          </note>
          <note>
            Det fria valet, om jag ska starta ett franchiseföretag eller
            inte, gör ju den individ som startar sitt företag. Sedan måste
            branschen själv i första hand ha en diskussion och en sanering
            om man behöver ändra något förhållande i detta. Men själva idén
            med franchise är att de har ett liknande upplägg, och det är det
            som gör det enklare. Många väljer just franchise som ett sätt
            att driva sitt företag. De har samma sorts lokaler, samma sorts
            produkter, prislistor och alla de saker som underlättar för start
            av företag.
          </note>
          <note>
            Jag tycker att det är viktigt att säga detta: Ta inte ifrån de
            enskilda företagarna deras ansvar när de drar i gång! Ta inte
            ifrån Svenska Franchiseföreningen dess ansvar när det gäller informationsspridning
            och de regelverk som man har!
          </note>
          <note>
            Jag kan inte se att det i dag finns något viktigare uppdrag för
            mig än att se till att skapa i grunden bra företagsvillkor. Det
            är det som kommer att hjälpa dem. Se till att sänka kostnaden
            för de anställda! Se till att ta bort regelkrångel som finns i
            många av dessa branscher! Se till att de kan få en bättre lönsamhet!
            Jag tycker att det är det viktigaste uppdraget. Det håller jag
            på med för fullt, och det har också gett resultat.
          </note>
          <note type="speaker">
            Anf. 29 SYLVIA LINDGREN (s):
          </note>
          <note>
            Herr talman! Om man märker och ser att det är flera inom franchising
            som inte har kollektivavtal, där man har bördor av annat slag
            för att man är uppbunden av någon annan, att man inte har förhandlingsmöjlighet
            som på andra ställen är inte det skäl nog för att intressera sig
            för att se över de här frågorna?
          </note>
          <note>
            Min fråga till ministern var om ministern övervägde några ytterligare
            initiativ för att stärka franchisetagarnas ställning, med betoning
            på franchisetagarna . Då svarar Maud Olofsson bara att det ska
            vara enkelt, roligt och lönsamt att driva företag, och det ska
            vara attraktivt att starta och driva företag. Men inom det här
            området var hon inte alls beredd att göra några insatser.
          </note>
          <note>
            Gynnas då franchisetagarna av regeringens åtgärder med sänkta
            arbetsgivaravgifter? Åtgärderna har ökat möjligheterna också för
            franchisetagare att driva företag framgångsrikt, säger Maud Olofsson.
            Men här kan vi också se hur man är bunden av regelverk i andra
            former.
          </note>
          <note>
            Därmed har jag inte sagt att franchising i företagsform inte
            kan ha sin givna plats om den är rätt använd. Men det är ett ensidigt
            system som är till nackdel för den svagare parten, nämligen franchisetagaren,
            och det är det som är vårt stora bekymmer.
          </note>
          <note>
            Jag har nämnt förhandlingsrätten. Enligt uppgift har till exempel
            franchisetagarnas egen organisation FRO förgäves försökt få förhandlingar
            till stånd om ett standardavtal med franchisegivarnas organisation
            SFF. Men man kommer inte ens till förhandlingsbordet. Man är inte
            en part i det sammanhanget. Det finns skiljeklausuler, och det
            sker uppsägning av avtalen. Man är bunden till avtal som man inte
            kan påverka. Det här är ett bekymmer som är väldigt olyckligt.
            Det finns oskäliga villkor. Standardavtalen innehåller bestämmelser
            som ger givaren ensidigt rätt, och det är det som vi vill att
            Maud Olofsson gör någonting åt.
          </note>
          <note type="speaker">
            Anf. 30 Näringsminister MAUD OLOFSSON (c):
          </note>
          <note>
            Herr talman! Bunden av avtal ja, det är alla som tecknar ett
            avtal. Man är bunden av det avtal som man har gjort i en uppgörelse.
            Min poäng är att människor som tecknar dessa avtal måste läsa
            avtalen och se vad de innebär innan de skriver på dem. Det är
            det som är poängen. Tycker man inte att det är bra låter man bli.
            Tycker man att det är okej skriver man på.
          </note>
          <note>
            Jag håller med Sylvia om att man hela tiden får jobba för att
            utveckla de här sakerna, men jag tycker att det i första hand
            är en branschfråga.
          </note>
          <note>
            Mitt uppdrag är i första hand att se till att det är enkelt,
            roligt och lönsamt att driva företag. Vad har jag då gjort? Jo,
            vi har sänkt arbetsgivaravgifterna. Och låt mig säga att i den
            här sektorn, som Sylvia tar upp, är sänkta arbetsgivaravgifter
            för unga någonting otroligt viktigt. Vi har sänkt kostnaderna
            rejält för de här företagen. Det tycker Socialdemokraterna inte
            är bra.
          </note>
          <note>
            Den andra delen handlar om regelförenklingsarbete och att minska
            med 25 procent. Det finns otroligt många regler i livsmedelssektorn
            och handelssektorn som vi kan förenkla. Det här tycker Socialdemokraterna
            inte heller är bra. Ni vill inte ha något regelråd som granskar
            alla regler som diskuteras och ska genomföras.
          </note>
          <note>
            Det haltar lite grann när ni låtsas som att ni värnar företagen
            så mycket men sedan inte tycker om det när man kommer med de strukturella
            åtgärderna, som är till för att skapa lönsamhet i alla företag,
            utan är emot det.
          </note>
          <note>
            Jag försöker bara hävda att generella åtgärder för företagen
            är mitt huvuduppdrag. Jag ser inte i dagens läge att det finns
            någon anledning att ändra på det som gäller just franchiseföretagen,
            därför att jag ser inte att det är min roll i detta skede. Det
            är en sak som måste ske inom branschen. Sedan ska jag se till
            att leverera att de här företagen får en bra lönsamhet, och det
            är jag på god väg att göra. Jag hoppas bara att Socialdemokraterna
            inser att just de generella åtgärderna är av absolut största vikt
            för att vi ska få ett bättre företagsklimat här i Sverige.
          </note>
          <note>
            Överläggningen var härmed avslutad.
          </note>
          <note>
            7 § Svar på interpellation 2007/08:673 om kunskapskrav för gymnasieskolans
            förberedande program
          </note>
          <note type="speaker">
            Anf. 31 Utbildningsminister JAN BJÖRKLUND (fp):
          </note>
          <note>
            Herr talman! Maryam Yazdanfar har frågat mig om jag avser att
            ta initiativ till att avskaffa ytterligare kunskapskrav, utöver
            dem som hon i sin interpellation påstår att jag vill ta bort,
            på gymnasieskolans yrkesförberedande program.
          </note>
          <note>
            Naturligtvis ska inte kunskapskraven på gymnasieskolans yrkesförberedande
            program tas bort. Tvärtom syftar regeringens utbildningspolitik
            till att höja nivån och kraven inom skolväsendet.
          </note>
          <note>
            Sedan mitten av 1990-talet har kunskapsresultaten i matematik,
            naturvetenskap och läsförståelse försämrats. Regeringen satsar
            därför på att stärka arbetet med läsning, skrivning och räkning
            i skolan. Obligatoriska kontrollstationer och fler nationella
            prov ska införas i grundskolan och motsvarande skolformer. Både
            nuvarande och blivande lärares kompetens ska stärkas. Skolan ska
            präglas av gott ledarskap och välutbildade lärare, en tydlig fokusering
            på kunskapsresultaten och en trygg och lugn miljö.
          </note>
          <note>
            Syftet med alla dessa reformer är att ungdomarna ska komma bättre
            förberedda till gymnasieskolan än vad som hittills har varit fallet.
            Det gäller också dem som vill studera på yrkeslinjer.
          </note>
          <note>
            Alltför många ungdomar avbryter sina gymnasiestudier. Drygt var
            tredje svensk 20-åring har inte klarat en fullständig gymnasieutbildning
            med godkända betyg. Svenska och internationella studier visar
            att dessa ungdomars arbetsmarknad är både osäker och begränsad.
            Det skapas få nya jobb för en person som inte avslutat gymnasieskolan
            med godkänt resultat. När ett företag måste minska sin personalstyrka
            är det oftast just dessa ungdomar som får gå först.
          </note>
          <note>
            Det är alltså både angeläget och nödvändigt att se till att fler
            klarar gymnasieskolan. Framför allt måste avbrotten från yrkesprogrammen
            minska. Fler ungdomar än hittills måste få möjlighet att fullfölja
            den utbildning de påbörjat. Vi vill ge dem bättre förutsättningar
            för detta.
          </note>
          <note>
            I februari 2007 gav regeringen en särskild utredare i uppdrag
            att se över gymnasieskolan. Av direktiven framgår att yrkesförberedande
            program ska fokusera på yrkesämnen och leda till en gymnasieexamen
            med inriktningen yrkesexamen. Programmen ska ha hög kvalitet och
            ska leda till skicklighet i yrket.
          </note>
          <note>
            Det är således inte fråga om att sänka krav, utan om att ställa
            andra och tydligare krav på yrkeskunnande. Det ökar elevernas
            anställningsbarhet och möjlighet till fortsatt lärande.
          </note>
          <note>
            Gymnasieutredningen överlämnade sitt betänkande Framtidsvägen
            en reformerad gymnasieskola (SOU 2008:27) till mig i slutet av
            mars i år.
          </note>
          <note>
            Betänkandet remissbehandlas för närvarande. Regeringen avser
            att återkomma med en proposition till riksdagen efter att ha tagit
            del av synpunkterna från remissinstanserna.
          </note>
          <note>
            Slutligen vill jag poängtera att det av Gymnasieutredningens
            tilläggsdirektiv tydligt framgår att utredaren ska utgå från att
            svenska, engelska och matematik även framöver ska vara kärnämnen
            i gymnasieskolan, just för att kunskaper i dessa ämnen är viktiga
            på samtliga program i gymnasieskolan. Jag anser också, liksom
            utredaren, att alla elever på yrkesförberedande program som så
            önskar ska kunna välja till kurser för att nå högskolebehörighet.
            Genom regeringens satsning på förbättrade baskunskaper i grundskolan
            och den kommande reformen av gymnasieskolan bedömer jag att arbetslivets
            krav på goda kunskaper kommer att bättre tillgodoses i framtiden.
          </note>
          <note type="speaker">
            Anf. 32 MARYAM YAZDANFAR (s):
          </note>
          <note>
            Herr talman! Om utredningen heter Framtidsvägen en reformerad
            gymnasieskola kanske jag får komma med ett förslag på namn på
            propositionen. Den kanske kan heta: Vissa får gå ut bakvägen.
            För det är det som blir resultatet av regeringens politik.
          </note>
          <note>
            Jag ska berätta om bakgrunden till den här interpellationen.
            I våras besökte jag Arbetsförmedlingen i Märsta som ligger i en
            väldigt expansiv region, i Stockholmsregionen där jag kommer ifrån.
            Där finns Stockholms läns största arbetsplats, Arlanda flygplats.
            Många unga människor som söker sig till Arbetsförmedlingen i Märsta
            skulle kunna slussas vidare dit.
          </note>
          <note>
            Problemet är att de inte har rätt kompetens för de allra minst
            kvalificerade yrkena på Arlanda flygplats. Det är sådana yrken
            som för 30 år sedan kanske bara krävde grundskolebehörighet och
            knappt det. I dag krävs det ganska avancerade kunskaper i engelska
            och gärna i ett språk till. Det krävs ganska avancerade kunskaper
            i matte.
          </note>
          <note>
            De ungdomar som är ute i långtidsarbetslöshet kommer ofta från
            de yrkesförberedande programmen. De har inte kunnat tillgodogöra
            sig de här ämnena. Nu tycker utbildningsministern inte att de
            behöver göra det i framtiden heller. Då undrar jag en sak. Till
            vilka företag tänker Jan Björklund gå ut och säga: Jag vet att
            vi lever i en föränderlig värld där det är väldigt viktigt att
            ha teoretiska kunskaper för att man ska kunna få en livslång utbildning,
            men våra gymnasieelever i Sverige behöver inte de teoretiska utbildningarna,
            för det är inte fråga om att sänka krav utan om att ställa andra
            och tydligare krav på yrkeskunnande, det vill säga inga krav på
            det teoretiska kunnandet.
          </note>
          <note>
            Det är det som leder till det sorteringssamhälle som Folkpartiet
            tydligt har tagit ställning för.
          </note>
          <note>
            Jag såg att utbildningsministern i morse debatterade betyg för
            de elever som till hösten ska börja i årskurs 1. Som sjuåring
            ska man kunna veta att man har blivit icke godkänd. Det börjar
            redan där. Man ska också veta att vissa människor jobbar bäst
            med händerna. De kan inte ta till sig de teoretiska kunskaper
            som finns i samhället.
          </note>
          <note>
            På så sätt skapar vi ett A- och ett B-lag i samhället där vi
            redan på förhand bestämmer vilka som ska jobba med huvudet och
            vilka som ska jobba med händerna. Och du ska inte komma hit och
            tro att du kan byta väg i livet. Vi sparar ju in på komvux. Det
            tycker jag inte är ett sätt som man bygger framtidens utbildningsväsen
            på. Det är inte på det sättet som man förbereder dagens unga människor
            inför framtidens arbetsmarknad.
          </note>
          <note>
            Jag tycker att det är oerhört häftigt att vi lever i ett föränderligt
            samhälle där vi inte är protektionister, där vi faktiskt har uppmuntrat
            förändringens vindar och de strukturomvandlingar som har skett
            i Sverige under hela 1900-talet. Men det här sätter den borgerliga
            regeringen stopp för. Det här är ett exempel på den politik som
            gör att det sätts stopp för den förändringsbenägenheten. Det är
            väldigt tråkigt.
          </note>
          <note type="speaker">
            Anf. 33 Utbildningsminister JAN BJÖRKLUND (fp):
          </note>
          <note>
            Herr talman! Jag tycker att det vore klädsamt med lite ödmjukhet
            från Socialdemokraternas sida när det gäller utbildningspolitiken.
          </note>
          <note>
            För 40 år sedan kom det många delegationer från andra länder
            och studerade svenskt skolväsen och svensk utbildningspolitik.
            I dag kommer inga delegationer från andra länder och studerar
            Sverige. Jag tycker att Socialdemokraterna ska fundera på varför
            ingen vill lära av Sverige.
          </note>
          <note>
            Sanningen är att Sverige är ett avskräckande exempel när det
            gäller utbildningspolitik och har varit det under ett antal år.
            Resultaten har sjunkit oavbrutet de senaste 15 åren. Anledningen
            till att vi nu genomför omfattande reformer av det svenska skolväsendet
            är ju att er flummiga skolpolitik har misslyckats.
          </note>
          <note>
            Ni har varit livrädda för att ställa krav i skolan. Ni har varit
            livrädda för att utvärdera resultat i skolan. Ni har varit livrädda
            för att ge läraryrket den status och den ställning som läraryrket
            förtjänar för att vi ska kunna rekrytera duktiga lärare. Ni har
            varit livrädda för att säga att det är de vuxna som ska bestämma
            i skolan. Ni har infört styrelser där eleverna ska bestämma över
            rektorer och lärare, och i många skolor är det de mest högljudda
            gängen som bestämmer i stället för de vuxna.
          </note>
          <note>
            Det är resultaten av er skolpolitik som innebär det stora misslyckande
            som den svenska skolan i dag redovisar i de internationella resultattabellerna.
          </note>
          <note>
            Lite ödmjukhet från socialdemokratins sida vore väl ändå på sin
            plats?
          </note>
          <note>
            Det svenska gymnasiet slår ut fler ungdomar än någon annan gymnasieskola
            i hela världen. En tredjedel av varje årskull når aldrig målen.
            De hoppar av eller blir underkända och slås ut. Det är resultatet
            av den jämlika gymnasieskola som interpellanten talar om. En tredjedel
            slås ut. Inget annat land i hela den utvecklade världen har så
            höga dropouts , så hög utslagning från sin gymnasieskola. Att
            komma och säga att den nuvarande gymnasieskolan skulle skapa jämlikhet
            är ju blaha blaha.
          </note>
          <note>
            Sanningen är att de ungdomar som interpellanten talar om, som
            hon hade besökt på Arbetsförmedlingen i Märsta, som hade svårt
            att få jobb, har gått i Socialdemokraternas gymnasieskola. Vår
            gymnasieskola är ännu inte införd. Den kan väl inte klandras för
            de problem som interpellanten tar upp.
          </note>
          <note>
            Varför misslyckas gymnasiet med sin huvuduppgift i dag? Det finns
            två orsaker. Den ena är att grundskolan inte har lärt ungdomarna
            tillräckligt läsa, skriva, räkna och allt vad det är för att de
            ska vara förberedda för gymnasiet. Sedan är det den andra orsaken.
            Det är den grundläggande feltanken som Sverige hade och det som
            infördes med Göran Perssons gymnasiereform 1990 i Sverige. Det
            var tanken att jämlikhet skulle skapas genom att alla skulle bli
            akademiker.
          </note>
          <note>
            Högskoleväsendet byggdes ut så att så många som möjligt skulle
            gå på universiteten, och så sade man: Alla som går på gymnasiet
            ska läsa in högskolebehörighet. Alla ska bli universitetskompetenta.
          </note>
          <note>
            Dåvarande skolministern Göran Persson sade i sin motivtext att
            Sverige kommer att bli ett föregångsland. Många andra länder kommer
            att följa efter detta. Sanningen är att i dag, 18 år senare, har
            inget annat land tagit efter Sverige. Varför då? Jo, därför att
            vår gymnasieskola visar att den tanken var fel tänkt.
          </note>
          <note>
            Alla ungdomar vill inte bli akademiker. Alla kan inte bli akademiker,
            och samhället fungerar inte om alla blir akademiker. Högskoleekonomer
            kan gå rakt ut i arbetslöshet i dag, medan det knappt går att
            få tag på en målare. Vi måste återigen uppvärdera yrkesarbete.
          </note>
          <note>
            Det är så märkligt att just det parti som kallar sig för arbetarparti,
            Socialdemokraterna, så till den grad har nedvärderat yrkesutbildningar.
            Vad är det för fel på yrkeskunskap? Varför ska det nedvärderas?
            Status i utbildningen räknas bara om man läser akademiska ämnen
            på gymnasiet. Yrkesämnena är ingenting värda.
          </note>
          <note>
            LO gav ut en rapport nyligen. Läs den! Där skriver man nu: Vi
            måste rusta upp yrkesutbildningarna igen. Jag tycker att de har
            helt rätt.
          </note>
          <note>
            Svenska, engelska och matematik ska ingå i alla utbildningar.
            Försök inte inbilla någon att regeringens reform skulle innebära
            någonting annat.
          </note>
          <note>
            Det obligatoriska utrymmet för engelska är precis lika stort
            i det kommande gymnasiet som det har varit hittills. Däremot måste
            inte alla läsa in universitetsbehörighet. Det är den stora skillnaden
            mellan den gymnasieskola vi nu bygger och den ni hade byggt.
          </note>
          <note>
            Lite ödmjukhet borde ni visa med tanke på alla de misslyckanden
            som svensk skolpolitik redovisar.
          </note>
          <note type="speaker">
            Anf. 34 MARYAM YAZDANFAR (s):
          </note>
          <note>
            Herr talman! Utbildningsministern undrar varför det inte kommer
            några utländska delegationer för att lära av Sverige. Vad vet
            jag? Kanske beror det på att utbildningsministern och regeringen
            för en skolpolitik för forntiden. Det kanske inte är så attraktivt
            att studera det som ett framtidsexempel.
          </note>
          <note>
            Skillnaden mellan dig och mig, Jan Björklund, är att jag tror
            att det i framtiden inte kommer att duga att kunna måla i 50 år.
            Du måste kunna vara mottaglig och föränderlig i en föränderlig
            arbetsmarknad.
          </note>
          <note>
            Jag vill inte ha de klassklyftor som det innebär när vissa har
            chansen att skola om sig, att utbilda sig under en hel livstid
            och hela tiden vara i framkanten på arbetsmarknaden. Andra däremot
            lämnas bakom, utanför.
          </note>
          <note>
            Du vill ha ett samhälle där klassklyftorna cementeras, där vissa
            får vara med och andra lämnas utanför. Det är det som det här
            är ett exempel på. Det finns många andra exempel i din politik
            som befäster de klassklyftor som redan finns och som kommer att
            öka dessa i framtiden.
          </note>
          <note>
            När man inte lyckas, då behöver man hjälp, tror jag. Jag tror
            inte att det finns dåliga barn och bra barn. Det finns inte smarta
            barn och dumma barn.
          </note>
          <note>
            Det finns barn som kommer från studiemotiverade hem. Det finns
            barn som kommer från välbärgade hem. Det finns också barn som
            kommer från hem utan studietradition och kanske också från socioekonomiskt
            svaga hem. Det är för deras skull som jag vill ha höga teoretiska
            kunskapskrav. Med resurser vill jag också se till att de här barnen
            kan tillgodogöra sig de kunskaper som de behöver för framtidens
            arbetsmarknad. Du lämnar dem utanför. Du struntar i dem. Du säger
            att vissa ungdomar kan tänka och att andra inte kan tänka och
            därför inte ska behöva tillgodogöra sig de teoretiska kunskaperna.
            Så var det också på 1800-talet. Man sade sig inte bygga ett utbildningssystem
            för framtiden.
          </note>
          <note type="speaker">
            Anf. 35 Utbildningsminister JAN BJÖRKLUND (fp):
          </note>
          <note>
            Herr talman! Det är väl ändå väl vulgärt att påstå att jag säger
            att vissa inte kan tänka och att andra kan tänka.
          </note>
          <note>
            Interpellanten kan väl ge ett svar på frågan: Vem är det som
            har haft ansvaret för den skolpolitik som har lett till den största
            utslagningen i världen från gymnasiet vilket parti är det? Låt
            mig tänka lite. Kan det vara Socialdemokraterna i Sverige? Ja,
            sanningen är att det är så.
          </note>
          <note>
            Varför har er politik misslyckats så i grunden trots alla goda
            ambitioner? Den frågan måste ni fundera över.
          </note>
          <note>
            Den oerhört hemska skolpolitik som jag står för håller Socialdemokraterna
            det läser jag dagligen i tidningarna på och kopierar bit för bit.
            Varför gör ni det om det är så hemskt? Även om interpellanten
            själv inte har kommit till insikt så har väl interpellantens parti
            kommit till insikt om att det inte har fungerat. Det är väl sanningen.
          </note>
          <note>
            Utslagning, elever som inte lär sig läsa, skriva och räkna, alldeles
            för få ungdomar som vill bli lärare i skolan och det individuella
            programmet som svämmar över av elever det individuella programmet
            som var den inriktning som skulle hjälpa elever med svårigheter
            och som skulle bli ett undantag, skrev Göran Persson i sin gymnasieproposition,
            är i dag gymnasiets största utbildning; hjälpklassen är den största
            klassen i skolan är resultatet av er utbildningspolitik. Det är
            det vi nu rättar till. Vi ska ge de ungdomar som slås ut i er
            skola nya chanser.
          </note>
          <note>
            Jämför Sverige med borgerligt styrda Danmark! Danmark har en
            mycket lägre ungdomsarbetslöshet. Man satsar på yrkesutbildningar.
            Man nedvärderar inte yrkesutbildningar. Unga människor får jobb
            i Danmark. I Sverige har vi haft en högre ungdomsarbetslöshet.
            Det har berott bland annat på gymnasiets organisation ni tror
            ju att jämlikhet skapas genom att alla ska bli akademiker. Omvärdera
            den och ompröva detta!
          </note>
          <note type="speaker">
            Anf. 36 MARYAM YAZDANFAR (s):
          </note>
          <note>
            Herr talman! Jag måste börja med att påminna Jan Björklund om
            vad som hände i september 2006. Det var ju så att ni i de borgerliga
            partierna vann valet, så från och med september 2006 är det faktiskt
            du som har makten, du som har ansvaret och du som inte längre
            är i opposition. Så sluta vara i opposition mot en gammal politik
            som fördes för flera år sedan och börja ta ansvar för den politik
            som du nu har ansvaret för att bedriva!
          </note>
          <note>
            Nej, det handlar inte om att nedvärdera yrkesutbildning. Jag
            är otroligt stolt och glad över att vi i Sverige har en tradition
            av bra yrkesutbildningar. Ganska många gånger hör man att svenska
            elever i gymnasieskolan till exempel vinner olika hantverkstävlingar
            och yrkesskicklighetstävlingar runt om i världen. Jag tycker att
            det är jättehäftigt. Men även de barnen ska ha en chans att utbilda
            om sig om de vill det. Det ska inte vara bara en gåva till de
            barn som kommer från socioekonomiskt starka eller studiemotiverade
            hem eller, för den delen, för det här är ren och skär klasspolitik,
            rika hem. De barnen ska kunna ha alla chanser hela livet.
          </note>
          <note>
            Men de fattiga barnen ska vi stänga vägarna för. Dem ska vi ge
            färre vägar. Redan i ettan ska de få veta att de inte är godkända.
            På gymnasienivå ska de få höra: Du har kanske inte hjärnans kompetens,
            och du har kanske inte tankens kompetens. Men om du håller dig
            till handens kompetens ska det nog gå bra för dig också.
          </note>
          <note>
            Det är ett cyniskt och diskriminerande sätt att se på elever
            och barn och på ungdomars förmåga, tycker jag.
          </note>
          <note type="speaker">
            Anf. 37 Utbildningsminister JAN BJÖRKLUND (fp):
          </note>
          <note>
            Herr talman! Alla gymnasieelever ska läsa svenska, engelska och
            matematik i samma utsträckning som i dag. Det har jag nu sagt
            tre gånger. Jag kan säga det också en fjärde gång. Det går kanske
            ändå inte in hos interpellanten, men det är sanningen och det
            som ingår i den nya gymnasiereformen.
          </note>
          <note>
            Måste alla bli akademiker? Interpellanten påstår att jag är cynisk
            när jag menar att den som har, som interpellanten kallar det för,
            en handens kompetens skulle kunna få en bra yrkesutbildning. Varför
            är det cyniskt? Varför har ni en så nedvärderande syn på yrkesarbete
            och yrkesutbildningar?
          </note>
          <note>
            Hur kan ett parti som har ett så starkt samarbete med Landsorganisationen
            som organiserar alla dessa arbeten många av dem är just en handens
            kompetens, eller hur det nu uttrycktes från interpellantens sida
            säga att man är cynisk om man vill värdera de arbetena? Det är
            en väldigt märklig inställning. Jag förstår inte varifrån ni har
            fått föreställningen att yrkesutbildningen ska ges status genom
            att akademiska utbildningar ska kopieras.
          </note>
          <note>
            För mig är det ingen statusskillnad mellan yrkesutbildningar
            och teoretiska utbildningar, men så är det hos er socialdemokrater.
            Jag vet inte vad ni har för komplex för den vita studentmössan
            som i grunden ligger bakom det här. Någonting är det ju.
          </note>
          <note>
            Ni kan inte erkänna att en yrkesutbildning kan ha hög status
            och att ett gott yrkesskickligt kunnande ska ha hög status i sig,
            utan det ska ges status genom att akademisera så mycket som möjligt.
            Jag tycker att det är en otroligt märklig inställning.
          </note>
          <note>
            Betygen är till för att ge både föräldrarna och eleverna framför
            allt när det är fråga om små barn handlar det om föräldrar en
            väldigt tydlig information om hur det går för eleven i skolan.
            Jag uppfattar ett mycket starkt stöd bland Sveriges föräldrar
            för en tydligare information. Och jag uppfattar att interpellantens
            parti även om det här låter som att interpellanten är mot alla
            betyg med stormsteg är på väg mot vår politik också på det området.
            Jag välkomnar det.
          </note>
          <note>
            Jag tror jag kan då gärna använda interpellantens termer att
            det är arbetarklassens egna barn som har förlorat på den socialdemokratiska
            skolan. På 4050 år har egentligen inte någonting åstadkommits
            när det gäller ökad jämlikhet och social utjämning trots att det
            har varit ambitionen. Det beror på att den skolpolitik som förts
            har varit misslyckad och felaktig.
          </note>
          <note>
            Överläggningen var härmed avslutad.
          </note>
          <note>
            8 § Svar på interpellation 2007/08:752 om tolkservice inom arbetslivet
          </note>
          <note type="speaker">
            Anf. 38 Arbetsmarknadsminister SVEN OTTO LITTORIN (m):
          </note>
          <note>
            Herr talman! Torbjörn Björlund har frågat mig vad jag tänker
            göra för att förbättra möjligheterna för döva, hörselskadade och
            dövblinda att få den hjälp de behöver för att ges samma chans
            på arbetsmarknaden som alla andra. Torbjörn Björlund har vidare
            frågat mig om jag kommer att påskynda processen för att uppnå
            målen i den handlingsplan för handikappolitiken som antogs 2000
            och sträcker sig fram till 2010 och som involverar alla samhällsområden.
          </note>
          <note>
            Jag håller med Torbjörn Björlund om att ett funktionshinder aldrig
            får vara ett hinder för att få arbete. Mot denna bakgrund har
            regeringen gett Arbetsförmedlingen i uppdrag att redovisa de olika
            former av stöd och insatser som lämnas inom arbetsmarknadspolitiken
            till personer som är barndomsdöva, dövblinda, vuxendöva och hörselskadade.
            Uppdraget ska redovisas senast den 31 december 2008.
          </note>
          <note>
            Att sysselsättningsgraden är lägre bland personer med funktionsnedsättning
            än bland övriga är inte acceptabelt. Det är just med den utgångspunkten
            som regeringen har gjort kraftfulla satsningar för att få in fler
            av dessa personer på arbetsmarknaden. Under mandatperioden satsar
            regeringen omkring 1 miljard kronor extra på lönebidrag och Samhall
            AB. Ett annat exempel är nystartsjobben som visat sig vara en
            bra form för att hjälpa dessa personer ut på arbetsmarknaden.
            Jobb- och utvecklingsgarantin hjälper också funktionshindrade
            tillbaka till arbetsmarknaden.
          </note>
          <note>
            Sänkta trösklar in på arbetsmarknaden och ökade resurser är bra
            men inte tillräckligt för att få in ännu fler funktionshindrade
            på arbetsmarknaden. Regeringen har därför även gett Arbetsförmedlingen,
            Försäkringskassan, Skolverket och Socialstyrelsen i uppdrag att
            ta fram en strategi för att inom ramen för sitt respektive sektorsansvar
            för handikappolitiken formulera en gemensam strategi för hur fler
            personer som på grund av funktionsnedsättning har nedsatt arbetsförmåga
            ska kunna försörja sig genom eget arbete. Vi har nyligen fått
            ta del av denna strategi, och regeringen kommer att se vad den
            kan göra för att fler av dessa personer ska kunna försörja sig
            genom eget arbete.
          </note>
          <note>
            Därtill har regeringen gett Arbetsförmedlingen, som ett led i
            sitt sektorsansvar för handikappolitiken, ett mål att myndigheten
            ska verka för att andelen arbetsgivare som är beredda att anställa
            personer som på grund av funktionsnedsättning har nedsatt arbetsförmåga
            ska öka väsentligt. Regeringen har i regleringsbrevet för Arbetsförmedlingen
            2008 gett myndigheten i uppdrag att ta fram en strategi för hur
            myndigheten kan uppnå detta mål.
          </note>
          <note>
            Mycket har således gjorts, men mer behöver göras för att nå regeringens
            mål om att alla som kan och vill arbeta också ska få göra det.
            Ett viktigt steg i att nå detta mål är att vårda och förlänga
            det goda ekonomiska läge som nu råder så att de som inte bara
            sett en, utan två eller tre högkonjunkturer gå dem förbi utan
            att de getts möjlighet till eget arbete och egen lön, nu faktiskt
            får en plats på arbetsmarknaden och i samhället. Det vinner vi
            alla på.
          </note>
          <note type="speaker">
            Anf. 39 TORBJÖRN BJÖRLUND (v):
          </note>
          <note>
            Fru talman! Jag ska börja med att tacka ministern för svaret.
            Det kom väldigt sent, för ungefär en timme sedan. Det är lite
            sent för min del. Även om jag är snabb på att jobba skulle jag
            ha behövt lite mer tid. Men det hjälper inte, för jag tycker ändå
            att svaret inte är tillfredsställande, som vanligt.
          </note>
          <note>
            Sedan tycker jag att det är jättebra att vi har teckentolkning
            här nu, för det är en bristvara i dag i arbetslivet.
          </note>
          <note>
            I debatten om diskrimineringsbetänkandet förra veckan fick regeringen
            väldigt mycket kritik för att man lyfte ut det här med funktionsnedsättning
            som grund för diskriminering. Jag tycker att det är med rätta
            man får den kritiken. Man hänvisar till att man skulle komma tillbaka
            med mer underlag och utredning. I det här svaret kommer ministern
            med egentligen samma svar och samma, som jag menar, bortförklaring.
            Det finns tillräckligt underlag för att se att funktionshinder
            i dag är diskriminerande. När det gäller döva, dövblinda och hörselskadade
            är det väldigt tydligt att man inte kan utnyttja den rätt man
            har till framför allt teckentolkning.
          </note>
          <note>
            Det finns mycket fakta att ta fram. Jag har fått underlag från
            både Sveriges Dövas Riksförbund och Föreningen Sveriges Dövblinda
            om hur situationen är. Jag är säker på att även arbetsmarknadsministern
            kan få fram de faktauppgifterna om han vill.
          </note>
          <note>
            Den centrala diskussionen är många gånger vem som ska betala
            vad. Vi vet att landstingen har huvudansvar, men man vill naturligtvis
            dela med sig av det ansvaret till andra, framför allt statliga
            myndigheter som ligger under ministerns domäner. Resultatet av
            det här dividerandet om vem som ska ta ansvaret kan bli att det
            inte blir någon tolkning alls, att ingen tar ansvaret. En sådan
            situation är inte så ovanlig. Det innebär att man ur den synpunkten
            är diskriminerad. Man får ingen tolkning alls.
          </note>
          <note>
            Det finns reglerat i vilka sammanhang man har rätt till tolk.
            Det finns ett antal punkter uppställda om när man har rätt att
            få en tolk i arbetslivet. Det handlar om nyanställning, introduktion,
            utbildning och sådana saker. Det är tidsbegränsat hur mycket man
            kan få och vem som ska betala. Det finns reglerat vad man har
            rätt till, men det fungerar inte. Då måste man på något sätt hitta
            en politisk väg att få det att fungera.
          </note>
          <note>
            När det inte fungerar kan det innebära att en arbetsgivare som
            har en döv eller dövblind anställd själv får betala för teckentolkningen.
            I svaret säger ministern att man ska försöka ta fram något slags
            utredning om hur man ska få fler arbetsgivare att vilja anställa
            döva och dövblinda. När det här inte fungerar frågar jag mig vilka
            signaler det ger till arbetsgivare som kan tänka sig att anställa
            döva och dövblinda. Då blir det väldigt mycket svårare.
          </note>
          <note>
            Jag saknar nog riktiga svar på interpellationen. Det finns en
            hel del, som vanligt, vackra ord om vad som borde vara, hur det
            borde vara och hur det borde ligga till. Men det fungerar inte.
            Man ska komma tillbaka med svar. Men svaren finns egentligen även
            politiskt att lyfta fram. Jag saknar detta. Tyvärr glider regeringen
            många gånger, inte bara i det här sammanhanget. Man lägger ett
            antal brasklappar om att man ska återkomma och se vad som händer,
            och det händer ingenting. Jag tror att det här är någonting som
            kommer att leda till förseningar. Det vore bra om vi kunde få
            mycket bättre svar på vad som händer.
          </note>
          <note>
            I svaret talas om Samhall och Arbetsförmedlingen, men jag återkommer
            till det i mitt nästa inlägg.
          </note>
          <note type="speaker">
            Anf. 40 LARS-IVAR ERICSON (c):
          </note>
          <note>
            Fru talman! Jag kan instämma med Torbjörn Björlund om att svaret
            kom sent. Men när det väl kom var det ett bra svar. Jag tycker,
            till skillnad från Torbjörn Björlund, att det finns väldigt mycket
            i svaret som ger hopp inför framtiden.
          </note>
          <note>
            Att ha ett arbete, känna sig behövd och uppskattad på en arbetsplats
            och få uppleva gemenskap med arbetskamrater är någonting som vi
            önskar varandra. Det gäller inte minst dem som lider av någon
            form av funktionsnedsättning. I dag aktualiseras de dövas situation
            i arbetslivet. Det är bra, för de personerna kan med tolkhjälp
            och andra hjälpmedel göra goda insatser på sina respektive arbetsplatser.
          </note>
          <note>
            Det finns två typer av tolk som kan vara aktuella i arbetslivet,
            teckenspråkstolk och vuxendövtolk. En vuxendövtolk kan tolka det
            som sägs i skrift oftast på en skärm eller i TSS, tecken som stöd.
            Arbetstagare kan få kostnadsfri tolkning på arbetsplatsträffar,
            personalmöten, löneförhandlingar, utbildning och liknande. Finns
            det behov av mer tolkning till exempel för längre utbildningar
            kan det bekostas av Arbetsförmedlingen. Arbetsförmedlingen kan
            även ge en döv person hjälp genom arbetsbiträde. Arbetsgivaren
            kan söka bidrag för arbetsbiträde hos Arbetsförmedlingen. Om jag
            har förstått bestämmelserna rätt står Arbetsförmedlingen bara
            för kostnaden för arbetsbiträde under de tolv första anställningsmånaderna.
            Stämmer det vill jag höra ministerns syn på vad som händer sedan.
          </note>
          <note>
            Torbjörn Björlund efterlyser detta med det tillgängliga samhället
            2010. Det kan vara på sin plats att erinra om den förra mandatperioden
            då Björlunds parti hade tillfälle att påverka den dåvarande regeringen
            att öka takten i tillgänglighetsarbetet. Men det hände alldeles
            för lite. Nu har vi en regering som har tillsatt en interdepartemental
            samarbetsgrupp för just tillgänglighetsfrågor. Det pågår ett skyndsamt
            arbete för att nå målen.
          </note>
          <note>
            När det gäller dövas möjligheter att starta och driva företag
            instämmer jag i att tillgången till bra tolkservice kan vara avgörande.
            Även det regelförenklingsarbete som vår nuvarande regering satsar
            på kommer att gynna funktionsnedsattas möjlighet att starta och
            driva företag. Av tidigare debatter vet jag att arbetsmarknadsministern
            är öppen för att ge bättre förutsättningar för företagande när
            det gäller funktionsnedsattas möjligheter att starta och driva
            företag. Jag har efterlyst ett liknande system som finns med lönebidrag
            vid anställning. Jag är medveten om att ministern inte kan avslöja
            detaljer i budgetarbetet, men jag hoppas att funktionsnedsattas
            företagande kan få en framträdande plats i höstbudgeten.
          </note>
          <note>
            När det gäller tolkservice i arbetslivet och tolkservice över
            huvud taget tror jag att vi har mycket att hämta från vårt grannland
            Finland. Där finns tolkar tillgängliga i större utsträckning än
            i Sverige, och det har satsats mycket på utbildning av dövtolkar.
            När det däremot gäller tekniska hjälpmedel ligger Sverige bättre
            till. Här finns det säkert nya innovationer på gång som kan göra
            det lättare för hörselskadade och döva. Det kan också nämnas att
            Hjälpmedelsinstitutet har en databas över hjälpmedel, och den
            kompletteras när nya saker kommer till.
          </note>
          <note type="speaker">
            Anf. 41 MARIA KORNEVIK JAKOBSSON (c):
          </note>
          <note>
            Fru talman! Jag vill börja med att tacka regeringen för att den
            har börjat lyfta fram frågan. Det finns mycket att ta tag i när
            det gäller denna fråga från den gamla regeringens tid. Jag hade
            en interpellationsdebatt för inte så länge sedan med Göran Hägglund,
            och då fick vi reda på att en omfördelning nu är på gång, en utredning.
          </note>
          <note>
            Nästa steg är att få människor i arbete, att de inte blir nekade
            på grund av sitt handikapp när de startar företag. Det har vittnats
            om det förut här. Man behöver utbildningar, och man kanske får
            vardagstolk för ett av tio tillfällen. Vill man utbilda sig privat,
            vilket finns inom många yrkeskårer, finns heller ingen möjlighet
            att få tolk och det är helt omöjligt givetvis att få den utbildaren,
            det företaget, att betala. Och när det gäller komvux är det godtyckligt.
          </note>
          <note>
            Just nu stod det i tidningen om en man som ville bli forskare
            och blev nekad tolk.
          </note>
          <note>
            Jag hoppas verkligen att regeringen nu tar tag i det här. Men
            för att man ska kunna bli en fullgod människa med allt det kulturella
            börjar det som sagt redan när man är liten. Jag blev varse när
            jag var på Hörselfrämjandets stämma att små barn, de flesta barnen
            i världen, kan ta del av Astrid Lindgrens sagovärld. Har man något
            synfel finns det talböcker. De talböckerna har blivit jättepopulära
            även bland oss som både ser och hör.
          </note>
          <note>
            Men barn som inte hör har väldigt lite utbud av sagoböcker och
            berättelser på teckenspråk. Det kan tänkas att det är en liten
            del och kanske en liten fånig del, men det är ändå en viktig byggsten
            när det gäller att bli den fullgoda medlemmen som ska ut i yrkeslivet.
          </note>
          <note>
            Fru talman! Jag skulle bara vilja påpeka vikten av det här och
            lägga till att det finns väldigt få böcker på teckenspråk, och
            de finns i stort sett bara på biblioteket i Örebro.
          </note>
          <note type="speaker">
            Anf. 42 Arbetsmarknadsminister SVEN OTTO LITTORIN (m):
          </note>
          <note>
            Fru talman! Först ska jag be kammaren om ursäkt för det sena
            svaret. Jag får skylla på den mänskliga faktorn och det faktum
            att vi precis har flyttat departementet. Vi hade lite problem
            med våra datorer och lite annat. Jag ber om ursäkt för det. Det
            var naturligtvis inte meningen.
          </note>
          <note>
            Jag delar Torbjörn Björlunds utgångspunkt för den här interpellationen,
            nämligen det grundläggande värdet att alla, oavsett om man har
            en funktionsnedsättning eller inte, ska ha möjlighet att delta
            på arbetsmarknaden. Jag tycker att det finns en grundläggande
            värdighetsdimension i det och en delaktighetsdimension. Det handlar
            om sänkta trösklar in som syftar till att man oberoende av om
            man har en funktionsnedsättning eller inte ska kunna delta, känna
            sig behövd och delaktig, ha en lön att leva på och kunna delta
            som vi andra.
          </note>
          <note>
            När man, som jag har gjort, diskuterar just den här frågan med
            olika företrädare för de organisationer som finns som organiserar
            personer med funktionsnedsättning framgår det att det finns en
            rad olika hinder i vägen. Man ska nog på olika fronter gemensamt
            försöka angripa de hindren.
          </note>
          <note>
            Ett sådant viktigt handlar naturligtvis om attityder. Attityder
            kan man och ska man försöka bryta, genom att lyfta upp frågan,
            som Torbjörn Björlund gör på ett bra sätt med den här interpellationen,
            men också genom att se över sådana saker som en sammanhållen diskrimineringslagstiftning
            som vi precis har lagt fram. Den syftar till att på olika sätt
            inte låta någon falla emellan som riskerar att drabbas av den
            typ av diskriminering som vi nu pratar om.
          </note>
          <note>
            Det finns naturligtvis ansvar i det här huset jag återkommer
            till det. Men det finns också ansvar utanför. Jag har pratat med
            parterna på svensk arbetsmarknad om deras ansvar för att hjälpa
            personer in i arbetslivet som har olika typer av funktionsnedsättning.
            Det finns ett råd som heter Rådet för integration i arbetslivet
            som normalt sett arbetar med integration av personer med utländsk
            bakgrund. Det finns egentligen inget som säger att det rådet också
            skulle kunna arbeta med informationsspridning och annat när det
            gäller personer med funktionsnedsättning av olika slag.
          </note>
          <note>
            När det gäller det vi i övrigt gör vill jag åter hänvisa till
            de fyra saker vi just nu har arbetat intensivt med.
          </note>
          <note>
            Det är, som jag sade i interpellationssvaret förut, uppdraget
            till Arbetsförmedlingen, som kommer att levereras den 31 december
            2008, om att redovisa de olika stöd och insatser som lämnas till
            personer som är barndomsdöva, dövblinda, vuxendöva och hörselskadade.
          </note>
          <note>
            Det är också det stora uppdrag som har gått till en lång rad
            myndigheter när det gäller de olika sektorsansvar som finns, som
            nu har kommit in och som vi precis nu går igenom.
          </note>
          <note>
            Det tredje är det som vi har gett Arbetsförmedlingen i uppdrag
            för det här året i regleringsbrevet att gå igenom när det gäller
            hur vi ska kunna bli bättre på att hjälpa personer med olika former
            av funktionsnedsättning att komma in på arbetsmarknaden.
          </note>
          <note>
            Det fjärde är den miljard ungefär som vi har lagt mer när det
            gäller lönebidrag och anställningar i Samhall.
          </note>
          <note>
            Det finns ytterligare några saker som vi tittar på. Lars-Ivar
            Ericson och jag har tidigare diskuterat just om lönebidrag för
            egenföretagande. Jag är definitivt ingen motståndare till det
            utan snarare tvärtom. Jag vill försöka se över det och se om det
            finns en möjlighet att gå den vägen.
          </note>
          <note>
            Dessutom finns det, tycker jag, anledning att se över hjälpmedelsersättningen.
            Den har varit konstant under många år. Det finns nog anledning
            att se över den också.
          </note>
          <note>
            Jag vet att Lena Adelsohn Liljeroth har varit aktiv bland annat
            i att försöka förhindra momsbeläggning av talböcker bara som ett
            exempel som också är viktigt för att se till att alla har tillgång
            till de talböcker som trots allt finns.
          </note>
          <note type="speaker">
            Anf. 43 TORBJÖRN BJÖRLUND (v):
          </note>
          <note>
            Fru talman! Jag vill tacka för medverkan från de två andra deltagarna
            förutom mig. Samtidigt är jag lite konfunderad. Vi pratar om teckentolkning
            i arbetslivet. Böcker och sådant är jättebra. Vänsterpartiet har
            ställt ett antal interpellationer om tecken och teckentolkning
            för döva och dövblinda. Det är säkert en viktig fråga också.
          </note>
          <note>
            Men i det här fallet handlar det om arbetslivet, hur man ska
            se till att de som är döva, dövblinda och hörselskadade kommer
            in i arbetslivet, hur man ser till att de får ett bra jobb, hur
            man ser till att de inte diskrimineras. Ministern var inne på
            värdighet, lagar och sådana saker.
          </note>
          <note>
            Det finns i dag, tycker jag utifrån den kontakt jag har haft,
            ett underlag för att göra funktionshinder till grund för diskriminering.
            Det är det som man har kritiserat regeringen för att ha tagit
            undan i det nya lagförslaget. Det är något som är uppseendeväckande,
            för det finns ett antal fakta som gör att man kan lyfta fram det
            som ett underlag när det gäller diskriminering.
          </note>
          <note>
            I arbetslivet handlar det mycket om att ordna upp och se till
            vilken organisation som ska ta ansvar. Men det finns också andra
            saker som gör att man inte riktigt kan se att det räcker till.
          </note>
          <note>
            Vi var inne på Samhall. Samhall är ett kärt ämne som vi har diskuterat
            många gånger. I det här fallet handlar det kanske om att man på
            något sätt ska hitta rätt arbete för dem som är döva och dövblinda.
            I och med att man inte har möjligheten till teckentolkning hänvisas
            man till arbeten av enklare slag. Man kan plocka med varor och
            sådana saker, alltså arbeten där man inte kräver teckentolkning.
            Det är en diskriminering i sig, för det hindrar naturligtvis deras
            utveckling i arbetslivet, hindrar fortbildning och möjlighet att
            gå vidare i lönekarriär. Det är en oerhört allvarlig fråga när
            det gäller de bitarna.
          </note>
          <note>
            Det finns andra saker som direkt påverkar andra. Ett exempel
            är de dövblinda som har haft ett sommarläger. Genom att man inte
            kunde få teckentolk till ledaren för lägret kunde man inte genomföra
            lägret 2007. Det ställdes in. Att den anställda inte fick hjälp
            drabbade även andra, dövblinda ungdomar på det lägret. Sådant
            är naturligtvis väldigt olyckligt. Det får inte ske, tycker jag.
            Man måste se till att det på något sätt löses, oavsett vem som
            ska ha ansvaret.
          </note>
          <note>
            När det gäller Samhall och de resurser som har skjutits till
            är det naturligtvis inte tillräckligt. Det visar inte bara det
            här med döva, dövblinda och hörselskadade. Det finns andra grupper
            i samhället som i dag drabbas av att Samhalls resurser inte räcker
            till i alla fall och att man i vissa fall använder resurserna
            på fel sätt. Det finns många människor i marginalen som inte får
            en chans att gå till ett jobb över huvud taget.
          </note>
          <note>
            Jag har mycket kontakt med Emmaboda. Det vet ministern om. Det
            finns en livaktig grupp som protesterar mot Samhalls utveckling.
            De som är i marginalen och behöver hjälp med att komma till ett
            jobb på ort och ställe drabbas av de förändringar som Samhall
            har gjort. Då räcker inte resurserna till.
          </note>
          <note>
            Jag är övertygad om att många av dem som är döva, dövblinda och
            hörselskadade också tillhör den gruppen. Det finns många psykiskt
            funktionshindrade och andra men även döva och dövblinda, för den
            hjälp man behöver finns inte på plats. Sådant är också allvarligt.
          </note>
          <note>
            Jag tror inte att Samhall löser de problemen. Lönebidrag löser
            inte problemen heller om man inte ser till att det finns tecken
            och teckentolkning. De pengarna måste också fram. De resurserna
            måste också fram för att det ska fungera. Annars hamnar man i
            en situation där man får en lönebidragsanställning som bara går
            ut på att man ska plocka varor. Det är inte utvecklande om man
            är dövblind eller hörselskadad.
          </note>
          <note type="speaker">
            Anf. 44 LARS-IVAR ERICSON (c):
          </note>
          <note>
            Fru talman! Torbjörn Björlund talar mycket om Samhall och vad
            det kan göra och inte göra. Men det är också viktigt att lyfta
            fram de sociala företagen som gör mycket för personer med olika
            funktionsnedsättningar.
          </note>
          <note>
            Jag är glad för att arbetsmarknadsministern tar upp företagande
            av funktionsnedsatta. Här finns väldigt mycket resurser och kreativitet
            som skulle kunna ta sig uttryck i att starta och driva företag.
            Om de kan få samma lönebidrag som anställda tror jag det kommer
            att ge bättre förutsättningar för att det ska blir fler företag
            i fortsättningen.
          </note>
          <note>
            Ett problem när det gäller att driva företag om man har en hörselskada
            eller är döv är att det görs olika bedömning från tolkcentralerna
            runt om i landet. Jag vill citera tidningen Stiletten: Annelie
            Strömbeck är gravt hörselskadad och driver ett eget företag som
            coach. Hon kommunicerar med sina klienter på olika sätt men skulle
            behöva tolkning ungefär en gång i veckan. Men Stockholms tolkcentral
            bekostar tolk i arbetet ungefär en gång varannan månad. Det blir
            att prioritera bland uppdragen. Ska jag ha tolk oftare får jag
            ta pengar ur egen ficka, säger Annelie Strömbeck.
          </note>
          <note>
            Hade Annelie Strömbeck varit bosatt i en annan del av landet
            hade hon haft större möjligheter att få hjälp med tolkning i arbetssituationen.
            Det måste till en likvärdighet för att det ska kunna fungera i
            hela landet.
          </note>
          <note type="speaker">
            Anf. 45 MARIA KORNEVIK JAKOBSSON (c):
          </note>
          <note>
            Fru talman! Torbjörn Björlund talade om lägret som fick ställas
            in för att det inte fanns tolkar. Det handlar också om den unga
            mannen som efter mycket idogt slit med betygen kom in på skolan
            som skulle förverkliga hans stora dröm att bli trädgårdsmästare.
            Hans dröm blev grusad för att det inte fanns tolkar. I dag är
            han arbetslös.
          </note>
          <note>
            Det är exempel på en politik som har förts under lång tid där
            man har minimerat. Det är precis som Torbjörn Björlund säger att
            det handlar om att de ska packa lådor eller någonting annat på
            Samhall.
          </note>
          <note>
            Jag håller med ministern och är glad över att ministern tycker
            att arbetsmarknaden också ska involveras. Men då är det viktigt
            att det görs på ett sätt som inte är godtyckligt så att det fungerar
            på ett ställe men inte fungerar på ett annat ställe.
          </note>
          <note>
            Vad är det som gör att jag talar om sagoböcker på teckenspråk?
            Vi har lärt oss om små barn att språket stimuleras när de får
            höra sagor och berättelser. Det är en rättighet för i stort sett
            alla barn var de än befinner sig.
          </note>
          <note>
            Det handlar om att de inte få tillgodogöra sig detta och få stimuleringen
            av sitt hemspråk för att sedan bli duktiga i skolan och bli arbetstagare,
            egna företagare eller vad det kan vara. Det handlar om att göra
            rätt från början.
          </note>
          <note>
            Talböckerna är ofantligt många och finns överallt. Jag tror att
            man kan bära teckenspråksböckerna som finns i en hand.
          </note>
          <note type="speaker">
            Anf. 46 Arbetsmarknadsminister SVEN OTTO LITTORIN (m):
          </note>
          <note>
            Fru talman! Jag ska tacka Torbjörn Björlund för att han har tagit
            upp frågan i interpellationen. Det är en viktig frågeställning.
            Vi har möjligen olika åsikter om hur mycket som ska göras eller
            snarare på vilket sätt det ska göras.
          </note>
          <note>
            Låt mig till att börja med påminna om att under det här året
            lägger regering och riksdag ungefär totalt 20 miljarder kronor
            på program för särskilda insatser för personer med funktionsnedsättning
            om man lägger ihop lönebidrag, offentligt skyddade anställningar
            i Samhall, trygghetsanställningar, utvecklingsanställningar och
            den del av jobb- och utvecklingsgarantin och jobbgarantin för
            unga som träffar personer med funktionshinder. Det är ungefär
            120 000 personer som omfattas. Det är en ordentlig satsning.
          </note>
          <note>
            Jag är oerhört glad över att vi lyckades höja anslaget när det
            gäller just anställningar inom Samhall och lönebidragen med 1
            miljard på tre år som vi gjorde förra året. Det är viktiga inslag
            för att sänka trösklarna in och underlätta för personer med funktionshinder
            att komma in på arbetsmarknaden.
          </note>
          <note>
            Det är också glädjande när man tittar på statistiken. När man
            tittar tillbaka under de mandatperioder när Torbjörn Björlund
            och hans parti stöttade den tidigare majoriteten med Socialdemokraterna
            i regeringen gick utvecklingen åt fel håll. Andelen personer med
            funktionshinder som fanns på arbetsmarknaden var konstant eller
            till och med sjönk under de tidigare mandatperioderna. Det var
            naturligtvis inget gott betyg åt den förra regeringens politik.
          </note>
          <note>
            Det vi nu ser är att personer med funktionshinder i ökad omfattning
            har kommit tillbaka på arbetsmarknaden. Vi ser till exempel att
            personer med funktionshinder är överrepresenterade när det gäller
            anställningar med nystartsjobb och i jobb- och utvecklingsgarantin.
            De får därmed bättre hjälp att komma tillbaka till arbetsmarknaden.
          </note>
          <note>
            När det specifikt gäller den fråga som diskuteras i interpellationen
            har landstingen naturligtvis ansvar för tolktjänsten enligt hälso-
            och sjukvårdslagen. I den mån det finns, vilket det faktiskt gör
            ibland, olika tolkning av hälso- och sjukvårdslagen och dess applicering
            i landstingen är det någonting jag utgår från att man noga följer
            på Socialdepartementet under socialministern för att hitta likabehandlingsprinciper
            som fungerar.
          </note>
          <note>
            Det finns därutöver hjälpmedelsersättningen. Den är i dag 50
            000 kronor. Det ska till exempel bekosta personligt biträde med
            teckenspråkstolk för döva, utbildning av personligt biträde eller
            tolk för dövblinda, inläsning på ljudmedier av facklitteratur
            för en synskadad som tar del av utbildningen om företag. Den hjälpmedelsersättningen
            har varit på samma nivå under väldigt många år. Det finns anledning
            att återkomma och se över om det går att justera den.
          </note>
          <note>
            Lars-Ivar Ericson tar förtjänstfullt upp frågan om sociala företag.
            Även på det här området är det oerhört viktigt med åtgärder. Vi
            vet att ungefär en tredjedel av dem som i dag finns i jobb- och
            utvecklingsgarantin har någon form av funktionsnedsättning.
          </note>
          <note>
            Vi har också sagt att en tredjedel av de upphandlingsbara volymerna
            inom ramen för jobb- och utvecklingsgarantin just kan handlas
            upp av kompletterande aktörer. Jag hoppas och ser framför mig
            att det växer fram en flora av olika sådana aktörer. Det handlar
            om sociala företag, privata företag, fackföreningar, ideella organisationer
            och andra som inte bara har den personliga erfarenheten och kompetensen
            av att arbeta med personer med olika speciella behov utan också
            har ett bemötande som är svårt att hitta någon annanstans än just
            genom de kompletterande aktörerna.
          </note>
          <note>
            Jag sätter väldigt stor förhoppning till att vi ska komma till
            rätta med en lång rad av dessa problem just genom att öppna för
            kompletterande aktörer och sociala företag.
          </note>
          <note type="speaker">
            Anf. 47 TORBJÖRN BJÖRLUND (v):
          </note>
          <note>
            Fru talman! Ministern kommer in på frågan om arbetslinjen. Det
            finns en hel del att säga om arbetslinjen. Om man går tillbaka
            och tittar på tidigare regeringars olika insatser och hur många
            funktionshindrade som har funnits ute i arbetslivet ser man att
            det är konjunkturkänsligt. Vi vet att de som är svagast på arbetsmarknaden
            också slås ut först när konjunkturen viker.
          </note>
          <note>
            Nu kommer det en nedgång i konjunkturen. Alla förutspår att det
            i höst kommer att vara en konjunkturnedgång. Vad händer då med
            dem som finns i arbetslivet i dag och som är svaga utifrån att
            de har ett funktionshinder och behöver hjälp med det? Den frågan
            kan man ställa sig. Det ska bli intressant att se de siffror som
            kommer längre fram och om det är så att de drabbas av samma sak,
            nämligen att de slås ut ur arbetslivet.
          </note>
          <note>
            Konjunkturen och arbetslinjen har varit regeringens mantra. Vi
            kan återkomma till vad man använder pengarna till. Vi har hela
            tiden kritiserat regeringen för att man sänker skatter i stället
            för att använda pengarna till att skapa fler jobb genom att till
            exempel ge dem till lönebidrag. Det är bra pengar med 1 miljard,
            men det krävs ännu mer.
          </note>
          <note>
            Framför allt krävs det någon form av riktlinje för vad pengarna
            ska användas till om man talar om Samhall för att det ska nå rätt
            personer, det vill säga de som behöver mest hjälp och är längst
            ifrån.
          </note>
          <note>
            Vi har också ställt en fråga. Är det så att det finns någon chans
            att nå målet till år 2010? Är samhället tillgängligt för alla
            funktionshindrade då? Det är ingenting som bara den här regeringen
            kan ta åt sig av. Men det finns ett ansvar i dag när man har två
            år kvar att se till att målet nås.
          </note>
          <note>
            Jag vill ställa en rak fråga om det finns en bedömning att man
            över huvud taget kan nå dit fram till år 2010.
          </note>
          <note>
            Jag tycker att det finns stora problem. Jag tror inte att man
            kommer att nå dit. Därför är jag väldigt intresserad av att höra
            om man faktiskt kan hitta någonting i höst när konjunkturen viker
            och man ska försöka motarbeta det här, som man kan göra, för att
            se till att det faktiskt går åt rätt håll.
          </note>
          <note type="speaker">
            Anf. 48 Arbetsmarknadsminister SVEN OTTO LITTORIN (m):
          </note>
          <note>
            Fru talman! Jag håller med Torbjörn Björlund. Det är både bra
            och rätt att arbeta. Det är bra därför att man mår bättre, känner
            sig delaktig och har en arbetsgemenskap att känna trygghet i,
            och man känner sig behövd. Men det är också rätt därför att det
            är rätt att vara med och bidra till sin egen försörjning.
          </note>
          <note>
            Vi måste med politikens redskap hjälpa till och underlätta. Det
            finns ett väldigt bra skäl till det, och det är naturligtvis också
            det faktum att vi ska se till att klara av våra välfärdsåtaganden
            framöver. Just för att kunna lägga mer på till exempel Samhall,
            lönebidrag, hjälpmedelsersättning eller vad det nu kan vara är
            det en bra idé att det är fler som är med och arbetar, känner
            en delaktighet och betalar skatt.
          </note>
          <note>
            Därför tycker jag att vi också måste se det som ett resursslöseri
            när vi har så väldigt många som vill vara med och arbeta men som
            på grund av funktionsnedsättning inte har möjlighet att delta.
            Även av det skälet måste vi hjälpa till och sänka trösklarna för
            den som ska komma tillbaka på arbetsmarknaden.
          </note>
          <note>
            Jag håller också med Torbjörn Björlund om att det är bra med
            den extra miljard som vi lyckades lägga på Samhall och lönebidrag.
            Det var 1 miljard utöver det som den förra regeringen arbetade
            med.
          </note>
          <note>
            Vi kommer naturligtvis att fortsätta följa upp det sektorsuppdrag
            som vi har lämnat till den här långa raden myndigheter. Specifikt
            för min del kommer jag naturligtvis att följa upp och jobba med
            Arbetsförmedlingen, som är den myndighet som jag har ansvar för
            inom den här ramen, för att se till att vi jobbar mer med att
            sänka trösklarna tillbaka för dem som har funktionsnedsättning.
          </note>
          <note>
            Det finns olika saker att göra. Det handlar om kompetensuppbyggnad.
            Det handlar om specialfokus. Det handlar om att jobba med de sociala
            företagen. Det handlar om en lång rad åtgärder för att se till
            att underlätta detta. Därutöver ska vi naturligtvis, och det har
            jag redan sagt, också försöka se vad vi kan göra med till exempel
            hjälpmedelsersättningen. Jag är övertygad om att man på Socialdepartementet
            jobbar med att se över detta så att vi får en likabehandling när
            det gäller tolkservice som utförs och finansieras via landstinget.
          </note>
          <note>
            Överläggningen var härmed avslutad.
          </note>
          <note>
            9 § Svar på interpellationerna 2007/08:630 och 770 om långtidsarbetslösheten
            bland unga
          </note>
          <note type="speaker">
            Anf. 49 Arbetsmarknadsminister SVEN OTTO LITTORIN (m):
          </note>
          <note>
            Fru talman! Luciano Astudillo har frågat mig om jag är beredd
            att genomföra förändringar av jobbgarantin för unga i syfte att
            underlätta för ungdomar att få arbete och, om så är fallet, vilka
            åtgärder som jag avser att vidta samt när dessa kommer att aktualiseras.
            Vidare har han frågat mig om jag avser att ta några initiativ
            för att fler deltagare i jobbgarantin för unga ska få möjligheter
            till praktikplatser och att unga i garantin snabbare ska få tillgång
            till praktikplatser. Maryam Yazdanfar har frågat mig vilka initiativ
            jag avser att ta för att skapa mer flexibla regler för arbetsförmedlingarnas
            arbete med unga långtidsarbetslösa.
          </note>
          <note>
            Låt mig börja med att konstatera att forskningen visar nedslående
            resultat av de tidigare arbetsmarknadspolitiska ungdomsprogrammen
            under socialdemokratiska regeringar. Programmen var inte effektiva.
            Inlåsningseffekterna var stora, vilket kan ha resulterat i att
            ungdomarnas inträde på arbetsmarknaden fördröjdes.
          </note>
          <note>
            Jobbgarantin för ungdomar mellan 16 och 24 år, som infördes i
            december 2007, syftar i stället till att ge ungdomarna ett omfattande
            stöd i deras arbetssökande genom vägledning och coachning. Genom
            att erbjuda praktik och utbildning först i ett senare skede undviks
            inlåsningseffekter. Dessutom ska kompletterande aktörers kompetens
            erbjudas i jobbgarantin. Det ökar sannolikheten att varje ung
            person ska få just det stöd han eller hon behöver.
          </note>
          <note>
            Eftersom jobbgarantin för ungdomar är en så pass ny åtgärd anser
            jag att det ännu är för tidigt att utvärdera den. Jag kommer därför
            i detta skede inte att föreslå några förändringar i utformningen
            av garantin. Jag avser dock att noga följa utvecklingen av jobbgarantin
            och, vid behov, se över utformning och regelverk.
          </note>
          <note type="speaker">
            Anf. 50 LUCIANO ASTUDILLO (s):
          </note>
          <note>
            Fru talman! Jag vill börja med att tacka Littorin för svaret,
            även om jag inte är helt nöjd med det. Man kan säga att hanteringen
            av ungdomsarbetslösheten kanske är den borgerliga regeringens
            allvarligaste missgrepp och den största orättvisan vi har haft
            under de här två åren. Det är utan tvekan den som kanske medför
            de värsta konsekvenserna på lång sikt, för vi vet utifrån forskning
            att ungdomar som börjar sitt arbetsliv genom arbetslöshet får
            en sämre löneutveckling, riskerar att ha otrygga jobb under lång
            tid och får sämre pensioner i förlängningen av det.
          </note>
          <note>
            Jag kan ändå säga att det finns all anledning för oss socialdemokrater
            att vara självkritiska på det här området. Men det fanns två bärande
            principer i den politik som vi förde. Den första var att det alltid
            är bättre att vara aktiv än passiv. Den andra är att det är bättre
            att investera i ungdomars kompetens och utbildning till exempel
            än att bara skicka dem vidare att söka jobb som de kanske inte
            har utbildning för.
          </note>
          <note>
            Låt oss beskriva det borgerliga missgreppet. Man började direkt
            efter att man tog över makten att avveckla ungdomsgarantin och
            de kommunala ungdomsprogrammen utan att presentera någonting eget
            på ett helt år. Många av de här programmen hade brister, men flera
            av dem bidrog till att unga människor kom närmare arbetsmarknaden
            och fick jobb. Så är det. Det tog ett helt år av missade chanser,
            ett helt år av en konjunktur som bara försvann, en konjunktur
            som annars brukar gynna ungdomar, innan den borgerliga regeringen
            levererade sitt alternativ, den så kallade jobbgarantin för ungdomar.
          </note>
          <note>
            När det tog så lång tid hade man ju hoppats på att det skulle
            vara något riktigt bra i den så kallade jobbgarantin för ungdomar.
            Men vad levererades? Jo, en garanterat sämre inkomstförsäkring
            för alla unga människor i Sverige, en garanterad väntan på så
            mycket som sex månader innan man fick chans till en praktikplats
            eller en utbildning. Så är det. Så lite som 13 procent av de ungdomar
            som finns i den så kallade jobbgarantin i dag har praktik eller
            en utbildning.
          </note>
          <note>
            Det här är en verklighetsfrånvänd politik. Vi vet, och det vet
            Littorin också, för han har själv beställt en utredning kring
            det här, att det största bekymret med ungdomsarbetslösheten är
            att de unga människor som inte får jobb i dag, trots den konjunktur
            som vi har varit inne i, saknar utbildning. De saknar en fullvärdig
            gymnasieutbildning.
          </note>
          <note>
            Littorin säger i sitt svar att han har velat undvika inlåsningseffekter.
            Må så vara! Men det Littorin har gjort är att han har låst ute
            ungdomar från att börja sitt arbetsliv, från inlåsning till att
            utestänga människor fullständigt.
          </note>
          <note>
            Vi socialdemokrater har en helt annan politik, en helt annan
            syn på det här. För det första är det bättre att vara aktiv än
            passiv. För det andra ska det vara ett individuellt bemötande
            av unga människor. Unga människor har olika behov. Man kan inte
            ha en jobbgaranti som behandlar alla exakt lika. Det kollektiva
            tänkande som den så kallade jobbgarantin har medfört är ingen
            bra lösning.
          </note>
          <note>
            Det är dessutom bättre med rejäla investeringar på utbildning,
            inte minst för dem som saknar en fullbordad gymnasieutbildning,
            än att generellt sänka skatten för alla företag som redan har
            unga människor anställda. Ska man väl sänka skatten för unga människor
            som saknar jobb måste man rikta det på ett sådant sätt att skattesänkningarna
            går till de ungdomar som fortfarande är arbetslösa.
          </note>
          <note type="speaker">
            Anf. 51 MARYAM YAZDANFAR (s):
          </note>
          <note>
            Fru talman! Jag håller självklart med föregående talare men vill
            börja med att tacka arbetsmarknadsministern för ett svar som inte
            svarar på frågan.
          </note>
          <note>
            Under Sven Otto Littorins första år som arbetsmarknadsminister
            ökade långtidsarbetslösheten bland ungdomar med 250 procent. Under
            den borgerliga regeringens första år vid makten ökade ungdomsarbetslösheten
            med 250 procent i brinnande högkonjunktur. Det är inget resultat
            som man kan vara glad över. Visserligen är arbetsmarknadsministern
            känd för att vara en glad minister, men de här siffrorna borde
            även få arbetsmarknadsministern att fälla en tår.
          </note>
          <note>
            Det är, precis som Luciano Astudillo säger, det största misslyckandet
            för regeringen att på detta sätt ställa unga människor utanför
            och utan möjlighet att faktiskt skapa sig ett vuxenliv.
          </note>
          <note>
            När jag i våras var på Arbetsförmedlingen i Upplands Väsby talade
            vi väldigt mycket om detta. I Upplands Väsby finns det nämligen
            en samling unga människor som har jättesvårt att etablera sig
            på arbetsmarknaden och som du, Sven Otto Littorin, har ansvaret
            för.
          </note>
          <note>
            Förmedlarna berättade om frustrationen när de får höra att det
            finns en jobbgaranti för unga. Dessa unga människor säger: Jag
            är ung. Regeringen har en garanti. Ska jag inte bli garanterad
            något då?
          </note>
          <note>
            Arbetsförmedlarens svar måste då bli: Du blir garanterad att
            få sitta på Arbetsförmedlingen 30 timmar i veckan.
          </note>
          <note>
            Anledningen till det är att ni i regeringen kastade ut precis
            allting med badvattnet. Ni kastade ut barnet med badvattnet.
          </note>
          <note>
            Det fanns väldigt mycket som jag också kan vara kritisk mot i
            socialdemokratisk arbetsmarknadspolitik, precis som Luciano Astudillo
            säger. Men det fanns också bra saker.
          </note>
          <note>
            Men förblindad av ideologiska skygglappar kastade du, Sven Otto
            Littorin, ut barnet med badvattnet och gjorde så att långtidsarbetslösheten
            för ungdomar ökade med 250 procent under ditt första år vid makten.
            Det är ett misslyckande.
          </note>
          <note>
            Jobbgarantin för ungdomar beskrivs av både ungdomarna själva
            och arbetsförmedlarna som stelbent och ineffektiv.
          </note>
          <note>
            De samarbetsformer som till exempel fanns förut och som skulle
            behövas tar SSU upp i sin sommarjobbsundersökning, som jag har
            anledning att komma tillbaka till i en senare interpellationsdebatt
            med ministern, där kommunerna själva har fått påpeka olika faktorer
            som har med ungdomsarbetslösheten i deras kommun att göra.
          </note>
          <note>
            Jag ska ta två kommuner som exempel. De tror att deras ungdomar
            skulle må bra av om kommunen samarbetade med Arbetsförmedlingen.
            Men nuvarande regering har stängt denna möjlighet, säger den ena
            kommunen.
          </note>
          <note>
            Den andra kommunen säger: Vi har haft avtal med Arbetsförmedlingen
            inom ramen för ansvaret för 1825-åringar. Den verksamheten har
            numera en annan inriktning i enlighet med regeringens uppdrag
            till Arbetsförmedlingen varför vi inte kan bedriva verksamheten
            längre.
          </note>
          <note>
            Sven Otto Littorin, du kastade ut barnet med badvattnet. Det
            gäller även de bra sakerna. Du ökade långtidsarbetslösheten bland
            ungdomar med 250 procent. När vi frågar om detta får vi bara tomma
            svar, och det är mycket olyckligt.
          </note>
          <note type="speaker">
            Anf. 52 Arbetsmarknadsminister SVEN OTTO LITTORIN (m):
          </note>
          <note>
            Fru talman! Tyvärr, Maryam Yazdanfar, fanns det inte något vatten
            i det där badkaret som ni hade lagt dem i. Det var det som var
            problemet. Ni gör nu samma misstag som socialdemokrater i alla
            tider har gjort, det vill säga att ni inte ser de som finns i
            en programåtgärd som arbetslösa. Det är precis det misstaget som
            ni återigen gör.
          </note>
          <note>
            Problemet är att den enskilde inte ser det på det sättet. Man
            vill ha ett riktigt jobb att gå till och en lön att leva på.
          </note>
          <note>
            När vi tog över befann sig över 100 000 ungdomar i utanförskap
            i Sverige. Det var över 100 000 ungdomar som ni hade lämnat på
            perrongen och i det tomma badkaret. Det var faktum. Vi hade den
            största ungdomsarbetslösheten i hela EU. Det var det som ni lämnade
            efter er.
          </note>
          <note>
            Det är klart att man måste gå igenom och se vilka verktyg som
            fungerar och vilken politik som levererar önskvärt resultat.
          </note>
          <note>
            Om vi lägger ihop antalet öppet långtidsarbetslösa med antalet
            ungdomar i programåtgärder hade vi i oktober 2006 när vi tog över
            mer än 29 000 ungdomar som var långtidsarbetslösa. Den senaste
            siffran visar att det är 17 800 i dag. Det är 11 200 färre långtidsarbetslösa
            ungdomar. Långtidsarbetslösheten bland ungdomar har sjunkit med
            mer än en tredjedel. Det är faktum.
          </note>
          <note>
            Men så ser inte Socialdemokraterna det, utan de kör vidare på
            samma myt som vanligt, att om man bara stoppar in ungdomar i något
            slags programåtgärd är arbetslösheten borttrollad.
          </note>
          <note>
            Jag läste för någon vecka sedan Kommunalarbetaren. Sven-Erik
            Österberg fick frågan: Vari ligger det nya i Socialdemokraternas
            jobbpolitik? Svaret var: Egentligen är det inte så mycket nytt
            i sig.
          </note>
          <note>
            Tänk efter vad han säger. Han säger: Vi gör som vi alltid har
            gjort. Vi stoppar in ungdomarna i olika Amsåtgärder, så löser
            vi arbetslösheten på det sättet.
          </note>
          <note>
            Jag måste säga att det är en cynisk och en riktigt elak politik
            för ungdomar som vill ha ett riktigt jobb att gå till.
          </note>
          <note>
            Jag vill ändå passa på att tacka interpellanterna för denna viktiga
            interpellation som har gett mig en väldigt bra möjlighet att visa
            på skillnaderna mellan socialdemokratisk Amspolitik och alliansregeringens
            jobbpolitik.
          </note>
          <note>
            Vi kan naturligtvis diskutera de effektiva insatserna i jobbgarantin
            för unga. Den diskussionen tar jag gärna, och ni vet ju att jag
            brukar ha en ganska ödmjuk inställning till de verktyg som vi
            använder oss av. Är det någonting som inte fungerar ska vi naturligtvis
            rätta till det, och är det någonting som fungerar bra ska vi vidareutveckla
            det därför att verktygen aldrig kan vara viktigare än målet. Och
            målet är helt enkelt och tydligt, och det är full sysselsättning.
            Alla som vill och kan vara med på arbetsmarknaden ska ha en möjlighet
            att vara det.
          </note>
          <note>
            Där delar jag Luciano Astudillos ingångsvärde, nämligen att det
            är självklart och nästan ännu viktigare för ungdomar. Det är,
            precis som Luciano Astudillo säger, viktigt att ha ett snabbt
            inträde på arbetsmarknaden för att man ska kunna känna denna delaktighet
            och för att man inte ska riskera att hamna i utanförskap.
          </note>
          <note>
            Det är just därför som vi, när vi tittar igenom statistiken och
            siffrorna, konstaterar att ni lämnade 100 000 på perrongen eller
            i det tomma badkaret. Vi kan inte fortsätta med den typen av politik,
            utan vi måste se till att effektivt arbeta på det sätt som vi
            har gjort. Ungdomsarbetslösheten har sedan vi tillträdde sjunkit
            mer än i något annat land i Europa. Detta är faktum. Den totala
            långtidsarbetslösheten bland ungdomar har minskat med mer än en
            tredjedel. Det är ett gott betyg. Är jag nöjd? Självklart är jag
            inte det. Vi ska göra mycket mer.
          </note>
          <note>
            Jag delar också uppfattningen som Luciano Astudillo torgför att
            det är bättre att vara aktiv än passiv. Men det är också bättre
            att ha ett jobb att gå till än en Amsåtgärd att sitta fast i.
            Det är bra med individuella angreppssätt. Det är bra med praktikplatser.
            Och det finns utrymme för just detta inom ramen för jobbgarantin
            för unga.
          </note>
          <note type="speaker">
            Anf. 53 LUCIANO ASTUDILLO (s):
          </note>
          <note>
            Fru talman! Jag ska börja med att säga något om Sven-Erik Österbergs
            eventuella uttalande i Kommunalarbetaren. Först och främst handlar
            vår rapport, den första som vi levererar från vårt rådslag, om
            entreprenörskap och företagande. Där finns en rad konkreta förslag,
            och jag ska villigt mejla över den till Sven-Erik Österberg eftersom
            det finns mycket av nytänkande i den. Vi kan därför skippa den
            diskussionen. Sven-Erik Österberg finns inte här i kammaren. Det
            är därför olyckligt att man använder ett uttalande ryckt ur sitt
            sammanhang utan att veta något om resten av artikeln.
          </note>
          <note>
            När det sedan gäller Littorins pragmatiska förhållningssätt,
            åtminstone det som han retoriskt ger uttryck för här i kammaren,
            håller han ändå i slutändan fast vid något helt annat när det
            sedan verkligen gäller.
          </note>
          <note>
            Ett av de stora misstagen när det gäller jobbgarantin är att
            även om Littorin håller med mig om att aktivitet alltid är bättre
            än passivitet har han med sin så kallade jobbgaranti bidragit
            till att långtidsarbetslösheten har tredubblats på grund av denna
            jobbgaranti. Så är det, Littorin. Då kan han stå här och hävda
            att vi försöker dölja detta, men så är det inte.
          </note>
          <note>
            Problemet är att de ungdomar som fortfarande står och väntar,
            de nästan 20 000 som Littorin talar om, har det absolut svårast
            att få ett jobb. Det är dessa ungdomar som man måste investera
            i. Man måste satsa på arbetsmarknadspolitik, utbildning, kortare
            yrkesutbildningar och ge möjligheter till praktik. Där är denna
            så kallade jobbgarantin rena skämtet. Det är brist på resurser
            i den. Det är brist på ett individuellt tänk i den. Man behandlar
            alla exakt lika.
          </note>
          <note>
            Jag ska bara redogöra för ett nedslag i verkligheten, som jag
            mötte när jag senast var i Trollhättan och besökte Arbetsförmedlingen
            där, för Littorin. En arbetsgivare kommer i armkrok med en arbetslös
            ung människa och säger: Den här personen skulle jag vilja pröva
            genom att ge praktik en eller två månader innan jag kanske kan
            ge denna unga människa en anställning. Littorin och vi är ju helt
            överens där, nämligen att jobb är målet med arbetsmarknadspolitiken.
            Där är det ingen skillnad.
          </note>
          <note>
            Men då måste Arbetsförmedlingen säga: Nej, vi kan inte erbjuda
            en praktikplats. Så är Littorins regler. Man måste vänta ett par
            månader till tills denna unga människa har varit arbetslös i sex
            månader.
          </note>
          <note>
            Det är dåligt för den arbetslösa unga människan. Det är dåligt
            för företaget som kanske behöver just denna person och har byggt
            upp ett förtroende och vill pröva honom eller henne. Det är dåligt
            för samhällsekonomin. Det är den så kallade Littorinska jobbgarantin
            för ungdomar. Det är så den ser ut i verkligheten, oavsett vad
            Littorin står och säger i kammaren.
          </note>
          <note>
            Det är två år av missade chanser. Nu vänder ekonomin. Kvar står
            de 20 000 ungdomar som är absolut längst från arbetsmarknaden.
            Borgerligheten förutspår själv ökad arbetslöshet kommande år.
            Vi vet att när konjunkturen viker är det unga människor som drabbas
            först. Det är de som åker ut först.
          </note>
          <note>
            Jag hade hoppats på en borgerlig regering som tog initiativ när
            det är fara å färde. Förutom att vi har en diskriminerande a-kassa
            för unga människor, som ni har infört i den här så kallade jobbgarantin,
            är det ungdomar som riskerar att hamna totalt utanför på grund
            av er politik som har misslyckats helt på detta område.
          </note>
          <note type="speaker">
            Anf. 54 MARYAM YAZDANFAR (s):
          </note>
          <note>
            Fru talman! Det är lustigt att man så ofta i denna talarstol
            måste påminna er borgerliga ministrar om att det faktiskt är ni
            som har makten och att det är ni som ska ta ansvar för skeendena
            i svensk politik i dag. Väljarna har inte valt er för att opponera
            på en gammal socialdemokratisk regering eller politik. Du, Sven
            Otto Littorin, har makten. Du har ansvaret för de unga människor
            som står längst bort från arbetsmarknaden i dag. Då är det alltid
            bättre att vara aktiv än passiv.
          </note>
          <note>
            Sven Otto Littorin sade att socialdemokratisk arbetsmarknadspolitik
            var elak mot ungdomar. Jag tror inte att de ungdomar som står
            längst bort från arbetsmarknaden tycker att socialdemokratisk
            politik var speciellt elak om de jämför med den politik som arbetsmarknadsministern
            för. Det elaka är att säga: Du får gå hemma några månader till
            innan vi sätter in en aktiv insats för att just du ska få jobb
            och kunna uppfylla dina framtidsdrömmar. Det är elakt.
          </note>
          <note>
            Jag vet inte om arbetsmarknadsministern kommer ihåg hur det var
            att vara ung, men tiden går mycket långsammare och självförtroendet
            minskar. Det är jobbigt att behöva sitta hemma och inte ha någonstans
            att vara på dagarna. Det är jobbigt att få sin a-kassa sänkt,
            trots att man har kvalificerat sig för den, och få mindre i a-kassa
            än sina äldre före detta arbetskolleger. Man blir dubbelt straffad
            för att man är ung. Det är jobbigt att inte få tillhöra ett socialt
            sammanhang. Det är jobbigt att inte kunna känna att man får utvecklas
            på dagarna. Det är denna politik Sven Otto Littorin har fört.
            Den har lett till att antalet långtidsarbetslösa ungdomar ökade
            med 250 procent under det första året med borgerlig regering i
            Sverige.
          </note>
          <note>
            Vad jag förstår av denna debatt finns det ingen ljusning i sikte.
            Konjunkturen går ned. De ungdomar som tidigare stod långt bort
            från arbetsmarknaden kommer när ni är klara med er politik att
            stå ännu längre bort.
          </note>
          <note type="speaker">
            Anf. 55 Arbetsmarknadsminister SVEN OTTO LITTORIN (m):
          </note>
          <note>
            Fru talman! Jag har makten och ansvaret och ska inte opponera
            på gammal socialdemokratisk politik, säger Maryam Yazdanfar. Problemet
            är att om man får tro Sven-Erik Österberg som tillsammans med
            Luciano Astudillo har lett det så kallade jobbrådslagettoppmötet,
            eller vad det nu heter, är det egentligen inte så mycket nytt
            i sig. Då kan jag gärna opponera på den, för politik är att bryta
            åsikter mot varandra. Jag trodde att det var därför vi stod här
            i kammaren.
          </note>
          <note>
            Jag tar ansvar för att 11 000 ungdomar som har varit långtidsarbetslösa
            nu har ett jobb att gå till. 11 000 har gått från långtidsarbetslöshet
            in på arbetsmarknaden. Jag är stolt över det och över att långtidsungdomsarbetslösheten
            har minskat med mer än en tredjedel sedan vi tog över.
          </note>
          <note>
            Det visar skiljelinjen som finns i politiken. Vad är det vi gemensamt
            vill? Ingen av oss vill att ungdomar ska gå arbetslösa eller befinna
            sig i långtidsarbetslöshet. Det tror jag inte ens om Socialdemokraterna.
            Men då måste man ställa sig frågan: Vilken politik är det som
            fungerar och levererar? Är det den politik som lämnade 100 000
            ungdomar utanför, på perrongen och i det tomma badkaret? Eller
            är det den politik som har lett till att långtidsungdomsarbetslösheten
            har minskat med mer än en tredjedel? Den frågan bör man ställa
            sig. Har man inget annat svar än att det egentligen inte är så
            mycket nytt i sig bör man kanske ta sig en funderare till.
          </note>
          <note>
            Aktivitet är bättre än passivitet, säger Luciano Astudillo. Det
            håller jag med om. Men jobb är alltid bättre än en Amskurs med
            all respekt. Det måste vi ändå också säga. Detta illustrerar återigen
            skillnaden mellan den gamla hederliga socialdemokratiska Amspolitiken,
            som ju inte är så mycket nytt i sig om man får tro Luciano Astudillos
            medarbetare i jobbtopprådslagsmötet, och alliansregeringens jobbpolitik
            som har levererat det faktum att mer än en tredjedel av de tidigare
            långtidsarbetslösa ungdomarna nu har ett arbete att gå till, en
            lön att leva på och en framtid att se fram emot.
          </note>
          <note>
            Vi har testat den gamla Amspolitiken i decennier. När vi tog
            över högkonjunkturåret 2006 hade vi över 3 procent av arbetskraften
            i olika Amsåtgärder. Vi hade en av de högsta siffrorna i hela
            världen när det gällde Amsinsatser. Men vi hade fortfarande en
            miljon som stod och stampade utanför arbetsmarknaden. Den politiken
            har testats och fallerat. Det har till och med väljarna erkänt
            och strukit under i valresultatet.
          </note>
          <note>
            När jag läste Marita Ulvskogs utvärdering av valet visade det
            sig att just jobbpolitiken kanske var den viktigaste faktorn till
            den socialdemokratiska valförlusten. Det visade den egna valanalys
            som Socialdemokraterna gjorde. Då är det intressant att man säger
            att jobbpolitiken egentligen inte är så mycket nytt i sig. Det
            blir spännande när vi kommer till valdagen.
          </note>
          <note>
            I dag har vi 1,8 procent av arbetskraften i arbetsmarknadspolitiska
            åtgärder. Även efter neddragningarna har vi en av de högsta siffrorna
            i världen. Vi har lite att städa upp i det utanförskap ni lämnade
            efter er. Men även mot den bakgrunden är jag naturligtvis oerhört
            glad över att över 11 000 ungdomar har lämnat den totala långtidsarbetslösheten
            och kommit i arbete. För att vara exakt var 29 003 ungdomar öppet
            och totalt långtidsarbetslösa i oktober 2006. Nu är det 17 800.
            Det är 11 203 ungdomar som med vår jobbpolitik har lämnat långtidsarbetslösheten
            och i stället fått ett jobb att gå till. Är jag stolt över det?
            Ja. Är jag nöjd? Nej. Vi har mer att göra för att städa upp efter
            tolv års socialdemokratiskt vanstyre.
          </note>
          <note type="speaker">
            Anf. 56 LUCIANO ASTUDILLO (s):
          </note>
          <note>
            Fru talman! Det är beklagligt att Littorin verkar komma att ägna
            sig åt en massa politisk retorik under dagen.
          </note>
          <note>
            Finansminister Anders Borg har sagt att det skulle ta två år
            innan den borgerliga politiken biter. Det har gått två år och
            nu vänder arbetslösheten uppåt. Nu prövas den borgerliga politiken
            och den borgerliga regeringen förutspår en ökad arbetslöshet.
          </note>
          <note>
            Jag ska påminna Littorin om att det tog ett helt år innan man
            över huvud taget levererade en politik för unga människor. Det
            var en helt urholkad politik. Den så kallade jobbgarantin var
            inget annat än ett skämt med sämre och diskriminerande a-kassa.
            Dessutom var den helt tom vad gällde att investera i ungdomars
            behov.
          </note>
          <note>
            Det var också en jobbgaranti som behandlar ungdomar som är olika
            lika. Unga människor kan behöva vidareutbildning. Det sade åtminstone
            Littorins egen utredning. Så många som 50 000100 000 ungdomar
            har inte fullföljt gymnasiet. Det är dessa som går ut och in på
            arbetsmarknaden så fort det vänder. Nu viker det, Littorin.
          </note>
          <note>
            Jag vill ändå slå fast, och det är viktigt att komma ihåg, att
            detta missgrepp mot unga människor kanske är ett av Littorins
            största svek. Det är utan tvekan så att det finns två alternativ.
            Jobb är målet för oss båda, men det är alltid bättre med aktivitet
            än passivitet. Det är alltid bättre med ett individuellt bemötande
            än att behandla alla ungdomar lika som om de hade samma behov.
            Det är alltid bättre att investera rejält i unga människors behov
            av vidareutbildning eller yrkeskompetens än att skicka unga människor
            att söka jobb som de ändå inte har kompetens att få. Men det är
            det Littorins så kallade jobbgaranti handlar om.
          </note>
          <note>
            Jag vill ändå tacka ministern för svaret, och vi lär ses igen.
          </note>
          <note type="speaker">
            Anf. 57 MARYAM YAZDANFAR (s):
          </note>
          <note>
            Fru talman! Arbetsmarknadsministern börjar låta som en nyfrälst
            medlem av Moderata ungdomsförbundet en sådan som säger att socialdemokrati
            är fel, att rött är fult, att alla socialdemokrater är dumma och
            bara vill elakt och att världen egentligen skulle vara mycket
            bättre om Muf fick bestämma. Ungefär så låter arbetsmarknadsministern.
            Det tycker jag är okej om man är en nyfrälst medlem av Moderata
            ungdomsförbundet. Men när man har så mycket ansvar som arbetsmarknadsministern
            ändå har hade jag önskat mig lite mer.
          </note>
          <note>
            Det som hände var att ni slängde ut barnet med badvattnet och
            gjorde som Moderata ungdomsförbundet sade, nämligen att säga att
            allt bara är Amstrams så nu stänger vi av allting och nu får folk
            gå hem! Ni satte unga människor i passivitet. Då stängde ni också
            av många unga människor från utbildningar som var nyttiga, bra
            och en del av det livslånga lärandet. De var viktiga i en föränderlig
            arbetsmarknad.
          </note>
          <note>
            Det vore klädsamt att erkänna att ni kanske var lite för hetsiga.
            Ni kanske tog i från tårna lite innan dess att ni egentligen visste
            vad ni höll på med när ni tog över i september 2006. Resultatet
            blev under det första året en 250-procentig ökning av långtidsarbetslösheten
            bland ungdomar. Det kommer vi inte ifrån.
          </note>
          <note>
            Nu vänder konjunkturen nedåt. Det är bara att hoppas att det
            blir en kortvarig konjunkturnedgång. De ungdomar som står längst
            bort på arbetsmarknaden kommer i alla fall inte att komma in på
            densamma med politikens hjälp.
          </note>
          <note>
            Tack och glad sommar!
          </note>
          <note type="speaker">
            Anf. 58 Arbetsmarknadsminister SVEN OTTO LITTORIN (m):
          </note>
          <note>
            Fru talman! Maryam Yazdanfar undrar om jag är nyfrälst. Det var
            nog att ta i. Men jag kanske har skådat lite ljus, i alla fall.
            Det tycker jag att man gör när man ser den statistik som finns
            på bordet. Maryam Yazdanfar återupprepar med en dåres envishet
            att den öppna långtidsarbetslösheten har ökat. Men då glömmer
            hon för att travestera en tidigare socialdemokratisk partiledare
            att den som är satt i en åtgärd inte har ett jobb. Det är precis
            så det är. Den som är satt i en åtgärd har inte ett jobb. Den
            är faktiskt också arbetslös. Poängen måste ändå vara att man ska
            ha ett jobb att gå till, en lön att leva på, en arbetsgemenskap
            att känna trygghet i och en framtid att se fram emot.
          </note>
          <note>
            Jag håller med Luciano Astudillo; det är alltid bättre med aktivitet
            än passivitet. Men över det målet ligger någonting annat: Det
            är alltid bättre med ett jobb än med en Amsutbildning. Problemet
            är att den gamla Amspolitiken är prövad och har visat sig inte
            fungera.
          </note>
          <note>
            Man fick intrycket av Maryam Yazdanfar att vi har lagt ned allting.
            Jag vill påminna om att 1,8 procent av arbetskraften i dag finns
            i olika typer av åtgärder. Det är 90 000 personer, varav 12 000
            ungdomar, som får just den hjälp och det stöd som man behöver
            för att kunna komma tillbaka till arbetsmarknaden när man har
            varit borta länge.
          </note>
          <note>
            Faktum kvarstår. När vi tog över lämnade ni 100 000 ungdomar
            efter er den värsta ungdomsarbetslösheten i hela Europa. Det fanns
            totalt 29 003, för att vara exakt, långtidsarbetslösa ungdomar
            i oktober 2006. Den siffran är nu 17 800. Den totala långtidsarbetslösheten
            för ungdomar har sjunkit med mer än en tredjedel.
          </note>
          <note>
            Luciano Astudillo säger att det är ett skämt. Jag tror inte att
            de över 11 000 långtidsarbetslösa ungdomar som har lämnat långtidsarbetslösheten
            och fått ett jobb att gå till tycker att det är ett skämt.
          </note>
          <note>
            Överläggningen var härmed avslutad.
          </note>
          <note>
            10 § Svar på interpellation 2007/08:632 om utvecklingen av antalet
            otrygga anställningar
          </note>
          <note type="speaker">
            Anf. 59 Arbetsmarknadsminister SVEN OTTO LITTORIN (m):
          </note>
          <note>
            Fru talman! Luciano Astudillo har frågat mig om jag avser att
            ta några generella initiativ för att öka tryggheten i arbetslivet
            och stärka möjligheten till fasta anställningar, om jag är beredd
            att vidta åtgärder för att minska andelen osäkra anställningar
            i kvinnodominerade branscher samt om jag är beredd att sätta upp
            mål för att reducera antalet tillfälliga anställningar i välfärdssektorn.
          </note>
          <note>
            Frågorna är en upprepning av samma frågor som Luciano Astudillo
            ställde till mig vid en interpellationsdebatt i april i år och
            mina svar kommer därför också i stor utsträckning att bli desamma.
          </note>
          <note>
            Regeringens utgångspunkt är att de arbetsrättsliga regler som
            finns generellt sett ger goda förutsättningar för att kombinera
            trygga förhållanden på arbetsmarknaden med en hög sysselsättning.
            Regeringen anser därför att grunderna för arbetsrätten bör bestå
            också framöver. Det är vidare en modell som förutsätter att arbetsmarknadens
            parter uppträder på ett ansvarsfullt sätt. Det ligger också i
            systemets natur att det i första hand är arbetsmarknadens parter
            som bör diskutera och komma överens om eventuella förändringar.
          </note>
          <note>
            När det gäller den första frågan, om jag avser att ta några generella
            initiativ för att öka tryggheten i arbetslivet och stärka möjligheten
            till fasta anställningar, anser jag att vi redan har gjort det
            genom de förändringar av reglerna om tidsbegränsade anställningar
            som trädde i kraft den 1 juli 2007 respektive den 1 januari i
            år. Tidsbegränsade anställningar kan fungera som en bro in i fasta
            anställningar för människor som ännu inte är fast etablerade på
            arbetsmarknaden och de ger arbetsgivarna flexibilitet. De kan
            underlätta rekrytering och nyanställningar och ger möjligheter
            till yrkeserfarenhet. Samtidigt är det viktigt att människor inte
            fastnar i sådana anställningar under för lång tid. Tillsvidareanställningar
            ska fortfarande vara grunden på arbetsmarknaden. De nya reglerna
            innebär att om en person har varit anställd i en tidsbegränsad
            anställning i mer än sammanlagt två år inom en femårsperiod hos
            samma arbetsgivare övergår anställningen i en fast anställning.
          </note>
          <note>
            Luciano Astudillo nämner också i sin interpellation att EU-kommissionen
            har ställt frågor till regeringen med anledning av reformen. Vi
            har besvarat dessa frågor, och vår inställning är att den kombination
            av tidsgränser och objektiva skäl som vidtagits i lagstiftningen
            är tillräckliga åtgärder för att motverka missbruk av upprepade
            visstidsanställningar.
          </note>
          <note>
            När det gäller den andra frågan om att minska andelen osäkra
            anställningar i kvinnodominerade branscher, blir mitt svar detsamma
            som förra gången: Jag hoppas att den lagändring som trädde i kraft
            den 1 januari i år kommer att få effekt. Den innebär att den sammanlagda
            tid som krävs i anställning som vikarie inom en femårsperiod för
            att anställningen ska övergå i en tillsvidareanställning kortas
            från tidigare tre till två år. Det är en lagändring som bör kunna
            bidra till att minska andelen vikariatsanställningar generellt
            och därmed även i kvinnodominerade branscher.
          </note>
          <note>
            När det slutligen gäller mål för att reducera antalet tillfälliga
            anställningar i välfärdssektorn blir också här mitt svar i princip
            detsamma som förra gången. Jag anser inte att det är regeringens
            sak att sätta upp sådana mål. För denna sektor gäller på samma
            sätt som för andra att gällande arbetsrättslig lagstiftning ska
            följas och att det ytterst är en partsfråga hur de möjligheter
            till olika anställningsformer som finns tillämpas eller om man
            träffar avtal om att göra avsteg från dem.
          </note>
          <note>
            Avslutningsvis vill jag lyfta fram att det under alliansregeringens
            tid är de fasta anställningarna som har ökat mest. Om man ser
            på åldersgruppen 1574 år var av de 104 000 nya anställningar som
            skapades under år 2007 78 000 fasta anställningar. Uppgifter från
            Sveriges Kommuner och Landsting visar också att antalet otrygga
            timanställningar i vård och omsorg minskade från 26 000 till 21
            000 under år 2007.
          </note>
          <note type="speaker">
            Anf. 60 LUCIANO ASTUDILLO (s):
          </note>
          <note>
            Fru talman! Jag tackar ministern för svaret även om jag inte
            alls är nöjd med det.
          </note>
          <note>
            Jag har först en allmän reflexion över den ton som Littorin har.
            Han tycks beklaga sig för att han här i dag tvingas svara på samma
            frågor igen. Jag vill då påminna Littorin om vad som hände senast
            när vi förde den här debatten. Jag vet att Littorin när jag skickade
            in interpellationen kontaktade talmännen och klagade. Han krävde
            i stort sett att jag inte skulle få ställa interpellationen, men
            han fick backning på det. Littorin avbröt debatten abrupt förra
            gången utan att vilja göra fler inlägg. Då var timmen sen och
            Littorin var säkert väldigt trött efter många debatter också den
            dagen. Men det var ändå anmärkningsvärt att Littorin valde att
            vara så nonchalant som han var i samband med den debatten därav
            denna interpellationsdebatt.
          </note>
          <note>
            Låt mig gå in på innehållet. Jag kan börja med att påminna Littorin
            och eventuella åhörare om att den borgerliga regeringen medverkat
            till att försämra anställningstryggheten, inget annat, sedan den
            tillträdde. Ingenting annat. Regeringen har inte förändrat, inte
            reformerat, inte byggt vidare på, utan försämrat den anställningstrygghet
            som vi förbättrade under den senaste mandatperioden. Det vore
            klädsamt att i debatten erkänna att det är så.
          </note>
          <note>
            Det är dock glädjande att Littorin strukit en mening som han
            hade i sitt förra svar, nämligen där han hävdade att ökad otrygghet
            skulle skapa förutsättningar för fler jobb. Den har försvunnit
            från det här svaret, vilket är positivt. Måhända är det fråga
            om en begynnande insikt om att den borgerliga jobbpolitiken är
            på väg att misslyckas. Nu vänder konjunkturen. Nu ökar arbetslösheten
            enligt era egna prognoser. Er politik ger inte fler jobb. Alla
            vet att ökad otrygghet och ökade orättvisor inte skapar fler jobb.
          </note>
          <note>
            Det är förvisso sant, precis som arbetsmarknadsministern säger
            i svaret, att vår arbetsmarknad förändrats, att det krävs mer
            flexibilitet och rörlighet också i anställningsformerna. De begränsade
            anställningarna kan dessutom användas som en bro från att inte
            ha ett arbete till att få ett fast jobb, en tillsvidareanställning.
            Problemet är, vilket jag påtalade i den förra debatten, att de
            försämringar som Littorin och den borgerliga regeringen i och
            med förra årets förändringar bidragit till inte inneburit att
            man byggt en robust bro till fasta jobb utan en vinglig och dallrig
            hängbro som man vilken dag som helst lätt kan trilla av från och
            som man riskerar att behöva vandra en hel livstid, ett helt arbetsliv.
          </note>
          <note>
            Såsom TCO påtalat i sin anmälan kan den systemsmarte arbetsgivaren
            genom att kombinera de olika anställningsformerna och de försämringar
            som den borgerliga regeringen bidragit till ha en person visstidsanställd,
            eller otryggt anställd, under ett helt arbetsliv. Nu hävdar Littorin
            att de försämringar som gjorts klarar de ambitionsnivåer som EU
            kräver vad gäller otrygga anställningsformer. Vi får väl se vad
            kommissionen svarar den borgerliga regeringen på den punkten.
          </note>
          <note type="speaker">
            Anf. 61 Arbetsmarknadsminister SVEN OTTO LITTORIN (m):
          </note>
          <note>
            Fru talman! Det står naturligtvis Luciano Astudillo fritt att
            ställa samma frågor om och om igen. Jag skulle aldrig drömma om
            att på något sätt föreslå eller förstå det som att Luciano Astudillo
            inte förstår svaret. Jag tror att det snarare handlar om något
            annat. Kanske vill Luciano Astudillo bli bjuden på tårta igen,
            när vi passerat 200 interpellationsdebatter. Det kommer han att
            bli kan jag lova kammaren.
          </note>
          <note>
            Låt oss gå tillbaka till interpellationen och den frågeställning
            som ligger i botten. Vi byggde ju vidare på de förslag som kommit
            i en proposition under 2006 och som vi drog tillbaka. Där ville
            vi, vilket Socialdemokraterna börjat med, lägga ihop de former
            av visstidsanställning som tidigare fanns. Det var ett gytter
            av olika regler. Det fanns många olika former. Vi ville, precis
            som Socialdemokraterna hade påbörjat, föra samman dem i en mer
            sammanhållen lagstiftning. Det är en väl avvägd reform där återigen
            majoriteten av förslagen är oförändrade eller endast marginellt
            förändrade i förhållande till det som fanns i den proposition
            som riksdagen antog tidigare under 2006.
          </note>
          <note>
            Sedan kan man naturligtvis ställa sig frågan om det går att hoppa
            mellan olika former av korta anställningar. Ja, den möjligheten
            finns. Den har funnits också under socialdemokratiskt styre. Den
            är nu mer begränsad än den var tidigare. Men det finns stora praktiska
            hinder om någon vill missbruka dessa regler, och de ligger i de
            olika typer av objektiva skäl som finns i lagstiftningen.
          </note>
          <note>
            Om vi ser att det faktiskt förekommer kombinationer av säsongsanställningar,
            allmän visstidsanställning, vikariat och annat, som innebär att
            dessa olika former av tidsbegränsade anställningar förekommer
            hos samma arbetsgivare under avsevärd tid, kommer regeringen,
            som vi skrivit i propositionen, att på nytt överväga frågan om
            en yttersta gräns. Den skyddsklausulen fanns alltså redan i den
            proposition som riksdagen godtog under förra riksdagsåret.
          </note>
          <note>
            I grunden handlar det naturligtvis om två saker. Det handlar
            om att rensa upp i antalet former för visstidsanställningar. Nu
            har vi allmän visstidsanställning. Man ska komma ihåg att LAS
            är dispositiv; den måste förhandlas om i olika kollektivavtal
            och så vidare. Den formen finns alltså. Därmed har vi gjort det
            enklare för den enskilde att förstå hur regelverket fungerar.
            Vi har gjort det enklare för företagen att veta vad som gäller
            när de anställer på viss tid. Vi har också sett till att den som
            går på vikariatsanställningar nu har möjlighet att inom två år
            komma i en fast anställning, i stället för tre år som fallet var
            tidigare.
          </note>
          <note>
            Vi kan naturligtvis väga dessa för och emot. Vi menar att det
            är en väl avvägd reform som handlar om att ordna upp de olika
            anställningsformerna till en mer överskådlig bild.
          </note>
          <note type="speaker">
            Anf. 62 LUCIANO ASTUDILLO (s):
          </note>
          <note>
            Fru talman! Ännu en gång upprepar Littorin falsariet att man
            byggde vidare på vår reform för att öka anställningstryggheten
            genom att införa den allmänna visstidsanställningen som vi infört
            ett år tidigare.
          </note>
          <note>
            Det ni gjorde ett år senare var att öka otryggheten genom att
            öppna upp för fler otrygga anställningar. Det är viktigt att hålla
            fast vid sanningen, Littorin. Så är det. Det är inte fråga om
            någon rimlig avvägning när till och med EU-kommissionen begär
            svar av Littorin och ifrågasätter det hela och när ett stort fackförbund
            som TCO anmäler den borgerliga regeringen. Ni har fått mycket
            kritik för detta.
          </note>
          <note>
            Det är tveksamt om förändringarna lett till förenklingar för
            företagen. Det återstår att se. De förändringar som gjorts kan
            till och med ha lett till ökat regelkrångel. Vi får alltså återkomma
            till den debatten senare.
          </note>
          <note>
            Låt mig säga något om de andra frågor jag ställt. Jag är kanske
            inte helt nöjd med svaren. Jag är rätt missnöjd. I praktiken säger
            Littorin att han inte vill öka tryggheten i arbetslivet och stärka
            möjligheterna till fasta anställningar. I praktiken säger Littorin
            att han inte avser att vidta några åtgärder för att få ned andelen
            osäkra anställningar. Och han är inte beredd att sätta upp mål
            för att reducera antalet osäkra anställningar i välfärdssektorn,
            bland välfärdsarbetarna, som är så viktiga. Det är ett oerhört
            viktigt besked.
          </note>
          <note>
            Här har vi socialdemokrater en helt annan politik. Vi ser det
            som en viktig uppgift för politiker på såväl nationell som regional
            och lokal nivå att anstränga sig ännu mer där har vi all anledning
            att vara självkritiska för att komma åt gisslet med de otrygga
            anställningarna. De har under lång tid ökat.
          </note>
          <note>
            Littorin försöker ge sig på någon sorts siffertricksande och
            säger att AKU det senaste året visat att av de 104 000 anställningarna
            var 78 000 fasta anställningar. Om man räknar på det blir det
            25 procent som är otrygga anställningar. Det betyder att de otrygga
            anställningarna ökat. Samma AKU visar att 17 procent finns i otrygga
            anställningar, en alldeles för hög siffra. När det blir 25 procent
            betyder det alltså att antalet otrygga anställningar ökat. De
            försämringar som den borgerliga regeringen bidragit till kan ha
            lett till att vi nu har fler otrygga anställningar än tidigare.
          </note>
          <note>
            Vi har en annan politik. Vi har gått ihop med Kommunal och har
            ambitionen att sänka de otrygga anställningarna bland välfärdsarbetare
            med en tredjedel. På regional nivå säger politiker att de genom
            kollektivavtal vill sätta upp mål för att få bort de otrygga anställningarna
            och se till att människorna, inte minst kvinnorna, får rätt till
            heltid. Vi har motsvarande mål i flera kommuner.
          </note>
          <note>
            Här finns en tydlig skillnad mellan oss. Vi tror att trygghet
            är en bra drivkraft och skapar jobb för både företagare och löntagare.
            Vi tror att trygghet är utvecklande medan den borgerliga regeringen,
            som en del av sin så kallade jobbskapande politik, spätt på otryggheten
            och orättvisorna.
          </note>
          <note type="speaker">
            Anf. 63 Arbetsmarknadsminister SVEN OTTO LITTORIN (m):
          </note>
          <note>
            Fru talman! Det övergripande målet med regeringens politik är
            full sysselsättning. Alla som vill och kan arbeta ska ha möjlighet
            att vara med på arbetsmarknaden. I det ligger en lång rad olika
            saker som vi måste göra.
          </note>
          <note>
            En sådan sak har varit att förenkla formerna för visstidsanställning.
            Det var det vi gjorde. Vi byggde vidare på den proposition som
            Socialdemokraterna lade fram år 2006 och som aldrig hann träda
            i kraft. Vi följde den inte slaviskt. Nej, det gjorde vi inte,
            utan vi tittade över en del saker och ändrade naturligtvis en
            del.
          </note>
          <note>
            När vi nu vill minska de otrygga anställningarna det vill jag
            också låt oss då komma ihåg att det givetvis sker bäst genom en
            ekonomi som växer, genom att jobben blir fler och genom att parterna
            i avtal kommer överens om hur fördelningen av olika anställningsformer
            ska ske. Det är en bra idé.
          </note>
          <note>
            Vi ser nu en motsvarande förändring till exempel när det gäller
            deltidsarbetslösheten, som har sjunkit med en fjärdedel sedan
            vi tog över. Där hände ingenting under er tid. Nu händer det mycket,
            delvis också för att vi har ändrat en del av incitamenten runt
            omkring. Nu går det inte längre att som arbetsgivare låta a-kassorna
            och skattebetalarna dra konsekvenserna av den egna oförmågan att
            organisera arbetet så att man kan erbjuda heltid. Det är ett jämförande
            exempel.
          </note>
          <note>
            Jag tror att detsamma gäller i de här delarna. Man ska komma
            ihåg att visstidsanställningar precis som Luciano Astudillo säger
            kan vara ett bra sätt att möjliggöra inträde på arbetsmarknaden.
            Men vi vill naturligtvis att de trygga och fasta anställningarna
            ska öka. Det är och ska förbli normen på svensk arbetsmarknad.
            Men då måste vi se till att det finns jobb också. Därför måste
            vi ha en politik för full sysselsättning.
          </note>
          <note type="speaker">
            Anf. 64 LUCIANO ASTUDILLO (s):
          </note>
          <note>
            Fru talman! Det är just det den borgerliga regeringen saknar:
            en politik för full sysselsättning. Enligt prognoserna kommer
            arbetslösheten att börja stiga igen, sakta men säkert. Man har
            ingen politik att komma med längre. Ökad otrygghet och ökade orättvisor
            är nämligen inte lösningen på de problem vi har på svensk arbetsmarknad.
            Det borde Littorin veta. Men det är i grunden en annan människosyn
            som finns bortom det här.
          </note>
          <note>
            När det gäller visstidsanställningar är vi överens. Därför gjorde
            vi de förändringar vi gjorde. Det kan vara en väg till ett fast
            jobb för många människor. Men det ni har gjort är att bygga ett
            system som den systemsmarta arbetsgivaren kan använda för att
            hålla fast människor i otrygga anställningar ett helt arbetsliv.
            Det medger ni i propositionen. Det sade Littorin också i sitt
            svar här. Han är beredd att se över detta och ändra det om det
            skulle vara så. Nu är det så att det är så. Man kan gå ett helt
            arbetsliv i otrygga anställningar om en arbetsgivare är tillräckligt
            systemsmart. Littorin borde ge ett svar där han säger: Jag är
            beredd att ändra på detta. Men det gör han inte.
          </note>
          <note>
            Jag vill avsluta med att önska arbetsmarknadsministern en lång
            och trevlig sommarvila. Det behöver ministern. Redan i december
            uttryckte han att det här att vara statsråd inte var det roligaste
            han gjort. Han har under våren gått vidare och klagat på att han
            har fått för många interpellationsdebatter, trots att han har
            undvikit offentliga debatter i ett och ett halvt år.
          </note>
          <note>
            Dessutom har jag förstått att han på egen begäran, som en liten
            martyr, har lagt alla interpellationsdebatter denna dag, trots
            att han erbjudits flera dagar. Han försöker göra en grej av att
            han har så många debatter. Det är ett tydligt tecken på att Littorin
            är lite utarbetad och trött. Jag vill därför önska honom en trevlig
            sommar.
          </note>
          <note type="speaker">
            Anf. 65 Arbetsmarknadsminister SVEN OTTO LITTORIN (m):
          </note>
          <note>
            Fru talman! Det var en intressant slutkläm. Vi skulle uppenbarligen
            inte diskutera interpellationerna utan någonting helt annat.
          </note>
          <note>
            Låt mig försäkra Luciano Astudillo om att jag gillar mitt jobb.
            Och jag gillar resultatet. Över 200 000 kommer under den här mandatperioden
            att lämna utanförskapet och få en lön att leva på, en arbetsgemenskap
            att känna trygghet i och en framtid att se fram emot.
          </note>
          <note>
            Ni lämnade en miljon svenskar utanför. Nu har vi en politik som
            inte, som Sven-Erik Österberg sade tidigare, är en politik som
            inte innebär något nytt i sig. Det är en jobbpolitik, inte en
            Amspolitik.
          </note>
          <note>
            Låt mig gå tillbaka till debatten och interpellationen. Den möjlighet
            som Luciano Astudillo angriper att hoppa mellan olika visstidsanställningar
            fanns också under socialdemokratiskt styre. Den fanns i den lagstiftning
            som gällde före den proposition som ni själva lade fram 2006,
            och den fanns också därefter. Där har det inte ändrats någonting
            i förhållande till det som är socialdemokratisk politik.
          </note>
          <note>
            Det som har ändrats är att man om man är vikariatsanställd snabbare
            erbjuds fast anställning genom att arbetsgivaren tvingas till
            det. På det sättet kan man säga det rakt omvända mot vad Luciano
            Astudillo säger.
          </note>
          <note>
            Slutligen vill jag också tacka för debatterna. Jag är alldeles
            övertygad om att vi kommer att ses mycket framöver. Som sagt utlovar
            jag Luciano Astudillo tårta vid 200 interpellationer. Vi är strax
            där. Välkommen till departementet!
          </note>
          <note>
            Överläggningen var härmed avslutad.
          </note>
          <note>
            11 § Svar på interpellation 2007/08:649 om minskade resurser
            till arbetsmiljöinspektioner
          </note>
          <note type="speaker">
            Anf. 66 Arbetsmarknadsminister SVEN OTTO LITTORIN (m):
          </note>
          <note>
            Fru talman! Raimo Pärssinen har frågat mig:
          </note>
          <note>
            .
          </note>
          <note>
            Jag vill återigen börja med att upprepa det jag har framfört
            vid ett flertal tillfällen i frågesvar och interpellationssvar
            vad gäller Arbetsmiljöverkets verksamhet. De anslagsminskningar
            som genomförs under perioden 20072009 kommer, när de är helt genomförda,
            innebära att anslagsnivån ligger på i stort sett samma reala nivå
            som den gjorde i slutet av 1990-talet. Anslagsminskningarna genomförs
            enligt ett uppdrag i regleringsbrevet för 2007 stegvis för att
            anpassa verksamheten till det minskade anslaget.
          </note>
          <note>
            Dessa besparingar, tillsammans med besparingar på en lång rad
            andra myndigheter, gjordes för att möjliggöra regeringens jobbpolitik,
            det vill säga satsningar på att få fler i arbete och att bryta
            utanförskapet för dem som står utanför arbetsmarknaden av olika
            skäl.
          </note>
          <note>
            De medel på drygt 40 miljoner kronor för särskilda utbildningsinsatser
            med mera som fanns tidigare avsåg kostnader för bland annat styrelseutbildning
            och allmänna informationsinsatser inom arbetslivet samt viss EU-bevakning.
            Dessa medel var därmed inte särskilt avsedda för skyddsombud.
            Däremot stöder staten den regionala skyddsombudsverksamheten med
            drygt 100 miljoner kronor. Detta stöd är högre nu än i slutet
            av 1990-talet. En del av detta stöd används av de fackliga organisationerna
            till utbildning av de regionala skyddsombuden.
          </note>
          <note>
            Det pågår sedan en tid ett arbete med att utforma den nya arbetsmiljöpolitiken.
            Inriktningen på arbetet är att arbetsmiljöpolitiken ska bli mer
            proaktiv och mindre reaktiv. Sammanfattningsvis finns två huvudfokus
            för det fortsatta arbetet, nämligen att politiken ska bidra till
            den samlade jobbpolitiken samt att den ska lyfta fram arbetsmiljöns
            potential för ökad konkurrenskraft. Det sistnämnda innebär att
            arbetsmiljöpolitiken måste ges en mer offensiv och positiv innebörd.
          </note>
          <note>
            Arbetet är i full gång men det är viktigt att ha respekt för
            den breda diskussion om dessa frågor som måste ske bland annat
            genom samråd med arbetsmarknadens parter. Ett sådant samråd på
            högsta nivå ägde rum den 4 april i år.
          </note>
          <note>
            Jag och regeringen kommer att återkomma längre fram med mer konkreta
            åtgärder. Nu ska vi vända på alla stenar för att hitta den arbetsmiljöpolitik
            och de styrmedel som kan fungera på ett effektivt sätt i dagens
            och morgondagens arbetsliv. Allting behöver därvid inte göras
            på samma sätt som det har gjorts tidigare.
          </note>
          <note type="speaker">
            Anf. 67 RAIMO PÄRSSINEN (s):
          </note>
          <note>
            Fru talman! Jag har ställt tre konkreta frågor till arbetsmarknadsministern.
            Den första frågan har ställts med anledning av att ministern i
            tidigare svar har sagt att mindre resurser till arbetsmiljöinspektioner
            leder till att det blir ett kraftigare arbete mot utanförskapet.
            Det svaret har jag också fått skriftligt av ministern. Men det
            finns ingenting om detta i dagens svar.
          </note>
          <note>
            Den andra frågan är vad ministern avser att göra med anledning
            av att dålig arbetsmiljö leder till utslagning från arbetslivet.
            Det är där kärnan är. Åtminstone jag skulle vilja säga att det
            bygger på utanförskapet.
          </note>
          <note>
            Jag frågar konkret hur ministern definierar begreppet utanförskap.
            Det finns det inte heller några svar på.
          </note>
          <note>
            Jag får väl göra så att jag ställer om frågorna, så har Littorin
            chansen att svara igen, då inte med något allmänt tal om att regeringen
            ska återkomma och vända på alla stenar eller någon hänvisning
            till att även om man har dragit ned kraftigt nu vilket leder till
            att en tredjedel av inspektionerna måste ställas in är det åtminstone
            en nivå som motsvarar den som var i slutet av 90-talet. Vad är
            det för resonemang?
          </note>
          <note>
            Jämför vi internationellt när det gäller arbetsmiljöinspektörer
            ligger vi lågt. Vi ligger långt under många andra länder. Men
            det är kanske också ett sätt att bekämpa utanförskapet. Jag vet
            inte hur ministern resonerar.
          </note>
          <note>
            Vi kan i statistik se att det är fler som dödas i arbetslivet
            nu än tidigare. Det har blivit en stegring. Samtidigt vet vi att
            tempot på arbetsplatserna stiger. Det krävs mer av var och en.
          </note>
          <note>
            Lägg till att den internationellt erkända forskning som fanns
            i detta land i Arbetslivsinstitutet har den här regeringen och
            ministern med vett och vilja slagit sönder helt och hållet. Lägg
            också till att man nu minskar resurserna till Arbetsmiljöverket.
          </note>
          <note>
            Vi riksdagsledamöter från Gävleborg var inbjudna till kontoret
            i Gävle. De hade en kraftig kritik och berättade att nu hinner
            de inte med de arbetsplatser som har sämre arbetsmiljö. De har
            alltså mindre möjligheter att följa upp det viktiga jobbet. Samtidigt
            står Littorin här och hävdar att det här är ett naturligt led
            i att bekämpa utanförskapet.
          </note>
          <note>
            Det är därför jag nu ger ministern chansen att utveckla en tankelinje
            fullt ut. Hur bekämpar man det så kallade utanförskapet genom
            mindre resurser till Arbetsmiljöverket, med mindre resurser till
            forskning och med internationellt sett lägre standard i arbetsmiljöarbetet?
            Han säger att det här kommer att leda till ett minskat utanförskap.
            Låt minister Littorin föra det till bevis nu, men inget allmänt
            snack om att ni vänder på alla stenar. Hur och var finns kopplingen
            mellan ett nedrustat arbetsmiljöverk och ett minskat utanförskap?
          </note>
          <note type="speaker">
            Anf. 68 Arbetsmarknadsminister SVEN OTTO LITTORIN (m):
          </note>
          <note>
            Fru talman! Låt mig börja med att tacka Raimo Pärssinen för interpellationen.
            Det här är ett viktigt område, och det är därför vi har tagit
            den här debatten många, många gånger.
          </note>
          <note>
            Låt mig konstatera att arbetsrelaterad ohälsa kostar samhällsekonomin
            i runda slängar 50 miljarder per år, dels i kostnader för ohälsan,
            dels i kostnader för produktionsbortfall. Det är naturligtvis
            alldeles för mycket. Vi kan inte ha det på det sättet.
          </note>
          <note>
            Vi kan heller inte ha det på det sättet att många av dem som
            finns på svensk arbetsmarknad kommer till jobbet på morgonen och
            är osäkra på om de ska komma hem på kvällen hela, friska och vid
            liv. Det går inte. Då kan man naturligtvis säga att det bara finns
            en sak att göra, och att det är att bibehålla eller höja Arbetsmiljöverkets
            ramanslag. Därvidlag påminns jag om det som Sven-Erik Österberg
            sade i Kommunalarbetaren för inte så hemskt länge sedan när han
            fick frågan: Vari ligger det nya i socialdemokratisk jobbpolitik?
            Han svarade: Egentligen är det inte så mycket nytt i sig. Nej,
            det är ju helt uppenbart att det är på det sättet, därför att
            i socialdemokratisk arbetsmiljöpolitik handlar det bara om anslaget
            till Arbetsmiljöverket. Det handlar aldrig om någonting annat.
          </note>
          <note>
            När jag tog över och vi gick igenom arbetsmiljöpolitiken slog
            det mig att det nästan inte har hänt någonting i arbetsmiljöpolitiken
            på 30 år, åtminstone inte i debatten. Det är en sorgligt försummad
            debatt som har kommit att mest handla just om ramanslag till myndigheter
            snarare än någonting annat.
          </note>
          <note>
            Arbetsmiljöverket gör ett utmärkt arbete. Inspektionerna är viktiga
            och nödvändiga. Det är bra att det är på det sättet. Samtidigt
            kan det inte vara så att alla myndigheter fredas från olika typer
            av rationaliseringar. När vi ska föra en jobbpolitik måste vi
            se till att vi har resurser för att kunna göra det på bästa sätt.
            Då måste myndigheterna också finna sig i att man ibland omprioriterar
            och ifrågasätter en del. Det är det vi har gjort. Men vi kan inte
            stanna där, utan vi måste också fundera över på vilket sätt vi
            kan göra arbetsmiljöpolitiken mer offensiv för att få bukt med
            de 50 miljarder per år som ohälsan kostar.
          </note>
          <note>
            Därför har vi tagit fram en tankeram för en ny arbetsmiljöpolitik
            som ska mynna ut i en ny nationell strategi för arbetsmiljön.
            Och jag har inbjudit parterna på svensk arbetsmarknad, forskare,
            olika typer av myndigheter och andra att delta i det arbetet.
            Arbetet har också kommit i gång på ett mycket bra sätt. Vi har
            haft flera partssamråd och har nu dykt ned djupare i ett antal
            frågeområden, just för att få mångas inspel och infallsvinklar
            i hur vi ska kunna gå vidare med till exempel en sådan sak som
            ekonomiska styrmedel för att bejaka en bättre arbetsmiljö.
          </note>
          <note>
            Det är lite sorgligt att Socialdemokraterna gång efter annan
            fokuserar enbart på anslagen till Arbetsmiljöverket och aldrig
            verkar vilja delta i debatten om de andra delarna som också är
            viktiga. Det gäller till exempel ekonomiska styrmedel eller andra
            incitament för att se till att de arbetsgivare som erbjuder en
            god arbetsmiljö blir bättre på att göra det och att de som i dag
            inte erbjuder en god arbetsmiljö får sig en näsbränna för detta.
          </note>
          <note>
            Det är synd att Socialdemokraterna är så ensidigt fixerade vid
            myndighetsanslag snarare än vid det verkliga problemet, nämligen
            dålig arbetsmiljö som vi måste se till blir bättre.
          </note>
          <note>
            Jag välkomnar interpellationen men skulle väldigt gärna se att
            Socialdemokraterna är mer aktiva i den viktiga diskussionen just
            om hur vi ser till att få en bättre arbetsmiljö för fler.
          </note>
          <note type="speaker">
            Anf. 69 RAIMO PÄRSSINEN (s):
          </note>
          <note>
            Fru talman! Nu måste jag få be ministern att svara på mina frågor.
            Ministern drog en lång harang och berättade om vår arbetsmiljöpolitik,
            som han tycker är misslyckad. Han säger: Ni har inte gjort någonting.
          </note>
          <note>
            Här står jag i en interpellationsdebatt i Sveriges riksdag och
            ställer tre konkreta frågor till ministern. Kan ministern hålla
            sig till dessa frågor? Kan jag få ett svar? Hur kan mindre resurser
            till dem som jobbar med att bekämpa dålig arbetsmiljö eller mindre
            resurser till dem som forskar kring arbetsmiljö leda till ett
            mindre utanförskap? Det är kärnfrågan.
          </note>
          <note>
            Det är fantastiskt, för nu får vi höra här att regeringen med
            Littorin i spetsen jobbar med en ny tankeram. Det är väldigt avslöjande.
            Vad innebär det då? Jo, precis som han säger i det skriftliga
            svaret, att han ska vända på alla stenar. Han säger att den här
            minskningen gör man nu därför att alla myndigheter måste ju effektiviseras
            och rationaliseras för att man ska få pengar till att just bekämpa
            utanförskapet. Då blir min fråga igen: På vilket vis bekämpas
            utanförskapet med färre arbetsmiljöinspektioner och med sämre
            möjligheter att följa upp dåliga arbetsmiljöer?
          </note>
          <note>
            Att rationalisera för att få resurser kan vi ställa i relation
            till att förmögenhetsskatten försvann. Det är ju också en prioritering!
            Vi kan också ställa det i relation till skattesänkningarna på
            fastighetssidan, eller varför inte de justerade inkomstskatterna
            som gör att tre tiondelar sopar hem 70 procent av alla skattesänkningar?
            Det är också ett sätt att bekämpa utanförskapet. Det handlade
            ju om att det var dåligt med resurser. Annars skulle väl inte
            Littorin ha skurit ned på Arbetsmiljöverket? Annars skulle väl
            inte Littorin ha slopat Arbetslivsinspektionen?
          </note>
          <note>
            Svara på mina frågor och försök att vara konkret! Den stora frågan
            i resonemanget hos ministern är att bekämpa utanförskapet.
          </note>
          <note>
            Då är min första fråga: Hur definierar Littorin utanförskapet?
            Det är en enkel, klar och tydlig fråga.
          </note>
          <note>
            Min andra fråga är: Hur kan färre arbetsmiljöinspektioner leda
            till mindre utanförskap?
          </note>
          <note>
            Jag kan lägga till en fråga ytterligare. Är det så att man måste
            ta de här hundratals miljonerna nu för att få pengar till detta?
            Hade man inte i stället kunnat sänka skatterna lite mindre för
            dem som har mest? Det är en fullständigt orättfärdig skattesänkarpolitik
            som ni har. Och nu står ministern här utan att skämmas och rodna
            och säger att han behöver just pengarna från Arbetsmiljöverket.
            Han behöver sparka ett antal arbetsmiljöinspektörer för att få
            pengar till att förbättra arbetsmiljön. Men hur? Jo, vi hör svaret:
            Vi kommer att inleda en ny tankeram. Fantastiskt! Vi kommer att
            vända på alla stenar. Regeringen ska kanske rationalisera de kompetenser
            och de resurser som finns för att bekämpa dålig arbetsmiljö ännu
            mer, vad vet jag?
          </note>
          <note>
            Svara på frågorna, statsrådet Littorin: Hur definierar Littorin
            utanförskap? På vilket sätt leder mindre resurser för att bekämpa
            dålig arbetsmiljö till mindre så kallat utanförskap?
          </note>
          <note type="speaker">
            Anf. 70 FINN BENGTSSON (m):
          </note>
          <note>
            Fru talman! Tack för interpellationen och tack, statsrådet, för
            svaret, inte minst det sista som statsrådet kommenterade, nämligen
            att inte allt behöver göras på samma sätt som tidigare. I förhållande
            till interpellantens syn och spelade indignation över att en ny
            folkmajoritet vill ha en förändring till stånd kan det var svårt
            att se i nya termer hur man tittar på en mycket angelägen problematik
            som den här interpellationen med all rätt lyfter fram.
          </note>
          <note>
            Jag har, fru talman, fokuserat på det första inledande stycket
            i interpellationen där det talas om något slags indignation över
            att man har försökt reformera Arbetslivsinstitutet till en mer
            anpassad struktur när det gäller forskning inom ett viktigt område.
          </note>
          <note>
            Det är inte korrekt som det sägs här att regeringen har slagit
            någonting i spillror. Man har kritiskt analyserat hur skattebetalarnas
            pengar används för att på bästa sätt kunna titta på den forskning
            som bäst gagnar arbetslivets villkor.
          </note>
          <note>
            Jag hade möjlighet att titta in i Arbetslivsinstitutet direkt
            efter valet. Jag såg då till min förskräckelse att den näst siste
            generaldirektören för ALI som tillsattes av den socialdemokratiska
            regeringen hade en strategi som gick ut på att man helt enkelt
            plockade bort doktoranderna inom ramen för den forskningsfinansierade
            verksamheten. Jag har själv forskat i 30 år och måste säga att
            om man plockar bort doktoranderna är det som att plocka bort själva
            motorn i forskningsmaskineriet. Vi kan vara glada för att det
            trots detta har funnits en del världsledande forskning som konkurrensmässigt
            kan bekräftas inom ramen för sedvanlig universitetsforskning där
            den också hör hemma. Det finns väldigt mycket av minskad produktivitet
            i forskningssammanhang som man kan konstatera under en rad av
            år med ALI:s relativt passiva och icke konkurrensutsatta situation.
          </note>
          <note>
            Det gagnar inte på något sätt syftet, nämligen att arbetslivsforskningen
            ska göra steg framåt.
          </note>
          <note>
            Man kan ställa sig frågan varför det just är en forskning som
            inte utsätts för konkurrens och som måste redovisa sina resultat
            som ska vara den som ges allmosor direkt från skattebetalarna
            när det gäller regeringen. Kan det inte vara så att en generell
            medicinsk forskning som sysslar med rehabilitering, smärta och
            psykisk ohälsa, för att ta några exempel, och som också ligger
            i världsklass på alla sätt kan lyfta upp de problem som man möter
            i arbetslivet med arbetslivets villkor när det gäller sjuklighet
            och utslagning?
          </note>
          <note>
            För att sådan forskning ska bli den förnämsta krävs naturligtvis
            att man redovisar resultat och tävlar i öppen konkurrens med andra
            forskargrupper. Tyvärr var det just det som inte skedde under
            en lång rad av år när man passiviserade forskningen till att själv
            få sina årliga bidrag och med en generaldirektör med intentionen
            att inte ens ha doktorander som bedriver forskning. Mycket riktigt
            så minskade produktiviteten av den forskningen.
          </note>
          <note>
            Det är därför, fru talman, som inledningsstycket i interpellantens
            fråga till statsrådet är helt felaktigt. Det är en felaktig bild
            av en verksamhet som passiviserade forskningen och visade på lägre
            produktivitet än nödvändigt. Den gav faktiskt vissa gräddfiler
            till en forskning som inte ens kunde bekräfta sig internationellt.
          </note>
          <note>
            Jag tycker därför att svaret från statsrådet är väldigt fräscht
            när man påstår att man med en ny folkmajoritet efter tolv års
            socialdemokratiskt styre har all rätt att vända på varje sten
            för att se att pengar används effektiv, inte minst på ett viktigt
            område som arbetslivsforskning. Det ska komma dem till del som
            är bäst skickade att göra den här forskningen i sedvanlig konkurrens
            om resurserna. Det är glädjande att se att det också har genomförts.
          </note>
          <note type="speaker">
            Anf. 71 SYLVIA LINDGREN (s):
          </note>
          <note>
            Fru talman! Jag hade inte tänkt slänga mig in i den här debatten,
            men som diskussionen börjar bli kan jag inte hålla mig borta från
            talarstolen.
          </note>
          <note>
            Det svar som Littorin ger tyder på att man först drar ned på
            verksamheter och sedan får vi se hur det blir. Samtidigt ser vi
            att arbetsmiljön försämras. Vi ser att det blir färre skyddsombud.
            Det är lätt att säga att det är något som arbetsmarknadens parter
            får ta hand om. Det är väl ingen tvekan om att funktionsmedlen
            för utbildning av skyddsombud har minskat. Färre skyddsombud innebär
            också att man inte får samma översyn på arbetsplatserna.
          </note>
          <note>
            Sven Otto Littorin har vid flera tillfällen när vi har haft den
            här frågan uppe sagt att avvecklingen av Arbetslivsinstitutet
            och neddragningar på Arbetsmiljöverket är något som man har varit
            tvungen att göra för att satsa på jobben. Jag har då flera gånger
            ställt frågan: Måste man inte göra bådeoch? Att satsa på jobb
            och på god arbetsmiljö är ju en förutsättning för att man ska
            kunna gå framåt. Det ena måste inte gå före det andra. Vi måste
            ha jobb, men vi måste ha bra jobb. Det är grundmeningen.
          </note>
          <note>
            Vem behöver inspektörerna? Det är i första hand de små och medelstora
            företagen som inte har en stor organisation med skyddsombudsverksamhet
            och hela avdelningar för detta. Nu ges inte förutsättningarna
            att kunna besöka dem i samma utsträckning som tidigare.
          </note>
          <note>
            Jag reagerar kraftigt när man först drar ned verksamheter och
            sedan får se vad det blir i slutändan.
          </note>
          <note>
            Precis som Raimo Pärssinen påtalade i sitt anförande ser vi att
            antalet dödsfall ökar på arbetsplatserna. Vi kan också se att
            det framför allt är inom vissa branscher. Stressen och belastningsskadorna
            ökar. Produktivitetstanken är det som man hela tiden jobbar för.
            Jag har ingenting emot att det ska vara bra produktivitet och
            bra organisation, men om det innebär att man gör avkall på arbetsmiljön
            och att folk förslits blir det en negativ utveckling i nästa led.
            Det berör oss naturligtvis illa.
          </note>
          <note>
            Sven Otto Littorin har också vid flera tillfällen sagt att många
            av de här frågorna är sådant som arbetsmarknadens parter kan klara
            av. Därför lägger man över bollen till dem. Det är de som får
            jobba med de frågorna. Men det är inte så enkelt. Att människor
            mår dåligt och slits ut på jobben, att det är en dålig, och på
            sikt farlig, arbetsmiljö missgynnar hela landet. Det påverkar
            andra faktorer. Det handlar om utslagning. Det är en utslagning
            som kommunerna, Försäkringskassan och andra måste ta hand om eftersom
            det blir den typen av effekter.
          </note>
          <note>
            Sven Otto Littorin säger gärna till oss att vi ska vara lite
            ödmjuka. Jag skulle önska lite mer ödmjukhet hos Sven Otto Littorin
            i de här frågorna.
          </note>
          <note type="speaker">
            Anf. 72 Arbetsmarknadsminister SVEN OTTO LITTORIN (m):
          </note>
          <note>
            Fru talman! Raimo Pärssinen vill att jag ska svara på frågorna.
            Då är det bra om han lyssnar på svaren.
          </note>
          <note>
            Jag ska repetera. Hur har jag kommit fram till att färre arbetsmiljöinspektioner
            leder till mindre så kallat utanförskap?
          </note>
          <note>
            Jag säger det igen: Alla myndigheter får finna sig i att spara
            och se över effektiviteten i politiken. Låt mig påminna om att
            det inte finns något rakt samband mellan Arbetsmiljöverkets anslag
            och antalet olyckor eller sjukdomsfall i arbetslivet. Den kraftiga
            ökning av anslaget till Arbetsmiljöverket som genomfördes under
            de år som föregick 2006 motsvaras inte i statistiken av lägre
            antal olyckor. Det finns inga sådana raka samband.
          </note>
          <note>
            Man måste alltså, som vilken regering som helst, se till att
            prioritera och se till att man gör rätt saker. För oss var det
            helt naturligt att sätta arbetslinjen i fokus och samtidigt se
            till att fokusera på en ny arbetsmiljöpolitik eftersom den gamla
            inte längre verkar fullt ut.
          </note>
          <note>
            Om det hade funnits ett rakt samband mellan Arbetsmiljöverkets
            anslag och antalet olyckor i arbetslivet hade det ju funnits en
            anslagsnivå som gav noll i sjukdomar och olycksfall. Men det finns
            det inte. Vi måste göra mer än bara titta på Arbetsmiljöverkets
            anslag.
          </note>
          <note>
            Vi kan naturligtvis diskutera om det ska vara si eller så många
            kronor. Men det vore också intressant att bjuda upp till dans
            och diskutera det som verkligen är viktigt just nu, nämligen se
            till att vi gemensamt med olika politikmått verkar för att begränsa
            antalet olycksfall och sjukdomar i arbetslivet så att de 50 miljarderna
            blir betydligt lägre, som jag pratade om.
          </note>
          <note>
            Den andra frågan var: Vad avser jag att göra med anledning av
            att dålig arbetsmiljö leder till utslagning från arbetslivet?
          </note>
          <note>
            Det tycker jag är den viktiga frågan. Jag tackar Raimo Pärssinen
            för att ha ställt den. Det är viktigt. De 50 miljarderna är ju
            inte bara 50 miljarder. Det är också människor av kött och blod
            som inte kommer hem friska efter att ha jobbat. Så kan vi inte
            ha det. Vi måste se till att man kan gå till jobbet och känna
            trygghet i att man kommer hem lika frisk som man var när man gick
            dit.
          </note>
          <note>
            Då räcker det inte att diskutera ett anslag i statsbudgeten.
            Det handlar också om att se till att hitta de rätta incitamenten
            för arbetsgivare att bli bättre som arbetsgivare. Det handlar
            inte bara om att gardera den lägsta bottenplattan i arbetsmiljölagstiftningen.
            Det är också viktigt. Det är viktigt med arbetsmiljöinspektioner.
            Jag säger ingenting annat. Men vi måste se till att det inte bara
            är hot om straff som är verktyget i arbetsmiljöpolitiken utan
            att det också finns belöningar för arbetsgivare, att det finns
            ekonomiska incitament, att det finns andra incitament som gör
            att man som arbetsgivare förstår att det är bra för arbetsplatserna
            att folk inte blir sjuka och dör. Det är bra för samhällsekonomin
            om folk inte blir sjuka och dör. Det är också bra för statskassan.
            Alltså måste vi ha många faktorer som samverkar. Arbetsmiljöverket
            är en viktig aktör, men det är inte den enda.
          </note>
          <note>
            Jag skulle önska att Socialdemokraterna var mer aktiva också
            i debatten om de andra delarna av arbetsmiljöpolitiken. Jag välkomnar
            att vi har så här många debatter, men jag skulle önska att ni
            var lite mer aktiva utanför kammaren också och deltog i de seminarier
            som vi har och bidrog till debatten. Jag tror att den skulle tjäna
            på det.
          </note>
          <note>
            Den sista och tredje fråga som Raimo Pärssinen ställer är hur
            jag definierar begreppet utanförskap. Sedan 2004 har man kunnat
            gå in på Moderaternas hemsida och hitta definitionen av utanförskapsbegreppet.
            Den innefattar öppet arbetslösa enligt AKU, personer i arbetsmarknadspolitiska
            åtgärder, latent arbetssökande, undersysselsatta, personer med
            sjukpenning inklusive rehabiliteringspeng och personer med sjuk-
            och aktivitetsersättning. Det finns tydligt uppställt. Man kan
            naturligtvis välja en annan definition, men i grund och botten
            handlar det om personer som borde kunna vara med, och också vill
            vara med, på arbetsmarknaden men som med åratal av socialdemokratisk
            så kallad jobbpolitik har ställts utanför och aldrig fått chansen.
            Det är för dem vi ska underlätta inträdet på arbetsmarknaden.
          </note>
          <note type="speaker">
            Anf. 73 RAIMO PÄRSSINEN (s):
          </note>
          <note>
            Fru talman! Nu kom det äntligen ett svar, i alla fall på en fråga.
            Minister Littorin säger att alla myndigheter ska spara. Är kopplingen
            att det ska leda till mindre utanförskap? Måste man spara så att
            man får en mängd pengar, mer resurser, för att bekämpa utanförskapet?
            Om det är svaret kan man fråga sig varför den här regeringen sänker
            skatterna med 80 miljarder kronor och varför det ska vara de tre
            tiondelar som är rikast som får de gåvorna. Det är inte de som
            har de sämsta arbetsmiljöerna. Om det är resursbrist ministern
            hänvisar till ter detta sig verkligen märkligt.
          </note>
          <note>
            Ministern säger att det inte finns något rakt samband. Men dödsolyckorna
            har ju ökat. Betyder det här att minister Littorin kommer att
            föreslå ett större anslag? Det sker fler olyckor på arbetsplatserna.
          </note>
          <note>
            Hur ser ni på tullen? Är det därför tullen har fått högre anslag
            nu? Alla myndigheter ska spara för att bekämpa utanförskapet,
            säger ministern, men det finns ett samband mellan åtgärder, verksamhet
            och resurser.
          </note>
          <note>
            Vi ska vara ute mer, säger Littorin. Vi är varje år ute på det
            som kallas Workers Memorial Day då man går igenom detta. Vad är
            det som har hänt på arbetsplatserna? Hur många olyckor har inträffat?
            Vad har hänt som vi kan jobba preventivt med? Vilka resurser finns?
            Vi ser att resurserna minskar kraftigt och att olyckorna ökar
            kraftigt. Vi hör en minister som brukar vara glad det är han inte
            i dag stå här i talarstolen och säga att vi behöver det här antalet
            hundra miljoner från Arbetsmiljöverket för att bekämpa utanförskapet.
            Men antalet olyckor ökar. Det går åt helt fel håll, men de rika
            som har en bra arbetsmiljö jublar.
          </note>
          <note type="speaker">
            Anf. 74 FINN BENGTSSON (m):
          </note>
          <note>
            Fru talman! Med högt röstläge och fel problemanalys kommer man
            inte särskilt långt. Den här regeringen tog över en situation
            med massarbetslöshet. Om man lyfter in arbetsmiljöperspektivet
            i utanförskapet är det intressant för mig som medicinare att konstatera
            att om man sammanfattar studier som visar vilka problem som utanförskapet
            för med sig är de betydligt mycket större än om man har ett arbete.
            Det ligger delvis utanför den här interpellationen, men eftersom
            interpellanten lyfte upp att det skulle finnas ett annat synsätt
            välkomnar jag regeringens jobbpolitik.
          </note>
          <note>
            Människor i arbetsför ålder som befinner sig i utanförskap enligt
            den definition som statsrådet lade fram har en sju gånger högre
            risk för det vi kallar överdödlighet jämfört med åldersmässigt
            matchade personer. Det är alltså en av de enskilt största riskerna
            för ohälsa att hamna i den här situationen.
          </note>
          <note>
            Nu kan inte interpellanten svara men däremot Sylvia Lindgren.
            Hon tog upp frågan om att det finns stress och belastningsskador
            i arbetslivet. Interpellanten skrev att ALI skulle lösa de här
            problemen. Men om man lägger ned forskningen och inte har några
            doktorander, är det då inte bättre, Sylvia Lindgren, att just
            den här typen av problem, stressen och belastningsskadorna, möts
            med rehabiliteringsforskning, smärtforskning och forskning om
            psykisk ohälsa som bedrivs av en delvis världsledande forskning
            i det här landet vid konkurrensutsatta universitet?
          </note>
          <note>
            Jag förstår inte varför man hela tiden ska skapa problem med
            massarbetslöshet och sedan försöka lösa dem genom att sätta av
            en särskild resurs som inte är konkurrensutsatt, som lägger ned
            forskningen men gynnar sig själv till viss del genom att föra
            in resurser samtidigt som man inte kan se vad resultatet har blivit.
          </note>
          <note>
            Låt mig säga till interpellanten att det verkligen är att ta
            avstånd från det ansvar man har mot medborgarna. Man låser in
            dem i ett utanförskap och försöker sedan lösa det med helt felaktiga
            tekniker.
          </note>
          <note>
            Fru talman! Jag gläds därför över att regeringen har tagit initiativ.
            Allting behöver inte göras på samma sätt som det alltid har gjorts
            tidigare, precis som ministern sade inledningsvis.
          </note>
          <note type="speaker">
            Anf. 75 SYLVIA LINDGREN (s):
          </note>
          <note>
            Fru talman! Jag blev lite förvånad över att Finn Bengtsson ställer
            frågor till mig om ALI i en interpellationsdebatt med Sven Otto
            Littorin, men det är okej. Arbetslivsinstitutet och den samlade
            kunskapen om arbetsmiljöforskning har vi pratat om flera gånger
            i den här kammaren. Jag kan bara hänvisa till de protokollen och
            till de ställningstaganden vi har gjort när vi trycker på knappen
            för ett nej till avveckling av ALI. Det kan man kolla mycket ordentligt
            där.
          </note>
          <note>
            Till Sven Otto Littorin vill jag säga att jag är orolig för arbetsmiljön.
            Jag är det i själ och hjärta. Jag ser också hur utvecklingen ser
            ut. Jag sade tidigare att jag var orolig för skyddsombuden och
            deras utbildning. Skyddsombuden har blivit färre. Det var färre
            som utbildades som skyddsombud.
          </note>
          <note>
            Men det är än värre, Sven Otto Littorin, när det gäller arbetsgivarnas
            arbetsmiljöutbildning. Det är också oerhört tragiskt. Får de inte
            utbildning blir det en dubbel negativ effekt här. Förutsättningen
            är naturligtvis att arbetsgivare och arbetstagare ska kunna utbildas
            tillsammans och sätta in ordentliga stötar för att komma till
            rätta med arbetsmiljöproblemen. Det görs inte. Jag känner stor
            oro för att arbetsgivarna inte får tillräcklig utbildning eller
            inte vill utbilda sig i större utsträckning. Där behövs en stor
            attitydförändring, och det måste man jobba med.
          </note>
          <note>
            Sven Otto Littorin sade också någonting om att arbetsgivaren
            måste ha en belöning. Ja, en god arbetsmiljö där personalen mår
            bra är väl en oerhört bra belöning för arbetsgivarna.
          </note>
          <note type="speaker">
            Anf. 76 Arbetsmarknadsminister SVEN OTTO LITTORIN (m):
          </note>
          <note>
            Fru talman! Raimo Pärssinen pratade om vad vi skulle använda
            pengarna till när vi sparar på våra myndigheter. Det är ganska
            uppenbart så att vi vill bekämpa det utanförskap som ni lämnade
            efter er. Det ska vi göra på tre sätt, och det har vi sagt hela
            tiden.
          </note>
          <note>
            För det första ska det löna sig mer att arbeta. Vi kan inte ha
            stora grupper på svensk arbetsmarknad, barnskötare, kommunalarbetare,
            trädgårdsarbetare, vårdbiträden och andra, där marginaleffekten
            av det samlade skattetrycket, bidragsnivåer, ersättningsnivåer
            och försäkringsnivåer ligger upp emot 80, 90 och stundtals över
            100 procent. Det kan inte vara olönsamt att jobba. Det var den
            jobbpolitik som ni lämnade efter er. Alltså utformade vi jobbavdraget
            så att vi sänkte inkomstskatten för låg- och medelinkomsttagare
            med ungefär 50 miljarder kronor. Det är 50 miljarder kronor mer
            som hushållen nu har att röra sig med. Det lönar sig faktiskt
            att arbeta för en gångs skull. Det är en av de viktigaste åtgärderna.
          </note>
          <note>
            I det arbetet måste vi naturligtvis se över och prioritera, precis
            som alla regeringar måste göra. Det ansvaret tar vi. Det raka
            samband mellan Arbetsmiljöverkets anslag och antalet olycksfall
            eller sjukdomar i arbetslivet som Raimo Pärssinen gör gällande
            i den här debatten finns inte.
          </note>
          <note>
            Jag kan bara beklaga de dödsfall som har inträffat och inträffar
            i arbetslivet. Det är inte rimligt. Jag skulle gärna se att man
            hittar något slags nollvision när det gäller dödsfall i arbetslivet.
          </note>
          <note>
            Arbetsmiljöverket undersöker nu vad som ligger bakom detta, om
            det finns en systematik i det eller om det finns något annat man
            vill återkomma med.
          </note>
          <note>
            Samtidigt vill jag påminna om pensionsbolaget Afa som redovisade
            senast härom veckan att ohälsan i arbetslivet faktiskt sjunker
            just nu. Det finns alltså motstridiga signaler, och det är inte
            så lätt som att säga att anslagsnivån är allena saliggörande.
          </note>
          <note>
            Nu pågår arbetet med den nationella arbetsmiljöstrategin. Det
            sker med stor bredd och med en mängd olika parter inblandade parterna
            på arbetsmarknaden, forskare, företagare, föreläsare och andra
            intresserade. Jag skulle önska att Socialdemokraterna inte bara
            fokuserade på myndighetsanslagen utan också på den bredare diskussionen
            om en god arbetsmiljö.
          </note>
          <note>
            Tack och glad sommar!
          </note>
          <note>
            Överläggningen var härmed avslutad.
          </note>
          <note>
            12 § Svar på interpellation 2007/08:665 om lönebidragsanställda
            i den allmännyttiga sektorn
          </note>
          <note type="speaker">
            Anf. 77 Arbetsmarknadsminister SVEN OTTO LITTORIN (m):
          </note>
          <note>
            Fru talman! Lars Lilja har frågat mig om jag tänker vidta några
            åtgärder som underlättar för allmännyttiga organisationer att
            anställa och behålla personer med lönebidrag. Lars Lilja menar
            att de medel som betalas ut i praktiken är för låga för att organisationerna
            ska kunna bedriva sina verksamheter.
          </note>
          <note>
            Inledningsvis vill jag säga att lönebidrag är ett viktigt instrument
            för att människor med funktionsnedsättning ska få jobb. Därför
            har regeringen ökat resurserna för lönebidrag och till Samhall
            AB:s verksamhet med omkring 1 miljard kronor. I samband med det
            har regeringen dessutom tillsett att de allmännyttiga organisationerna
            får del av medlen.
          </note>
          <note>
            Lönebidragets storlek fastställs utifrån lönen men med 16 700
            kronor som högsta bidragsgrundande lönenivå. I de fall lönen är
            lägre än 16 700 kronor är det den lönen som ligger till grund
            för bidragsnivån. Hänsyn ska tas till arbetstagarens arbetsförmåga
            och de arbetsuppgifter som ska utföras. Lönebidraget ska också
            omprövas regelbundet, och målet för en anställning med lönebidrag
            är alltid att den ska övergå i en anställning utan subvention.
            Lönebidraget är alltså inte en subvention till ekonomiskt svaga
            företag.
          </note>
          <note>
            För arbetstagare som anställs i en allmännyttig organisation
            gäller ett särskilt regelverk utöver det ordinarie. Om personen
            som anställs har en funktionsnedsättning som medför att det motiverar
            ett bidrag som överstiger 80 procent av det bidragsgrundande beloppet
            får också ett anordnarbidrag på 70 kronor per dag lämnas. Här
            har alltså de allmännyttiga organisationerna en särställning.
            Även i dessa fall ska dock omprövning ske regelbundet, och om
            arbetsförmågan har förbättrats på sådant sätt att det är motiverat
            att sänka bidragsnivån under 80 procent får inte längre anordnarbidrag
            lämnas.
          </note>
          <note>
            De allmännyttiga organisationerna har således en särställning
            jämfört med andra. Mot denna bakgrund avser jag inte att vidta
            några ytterligare åtgärder.
          </note>
          <note type="speaker">
            Anf. 78 LARS LILJA (s):
          </note>
          <note>
            Fru talman! Statsrådet Littorin har ägnat en stor del av talartiden
            i de tidigare interpellationsdebatterna åt att ondgöra sig över
            den usla socialdemokratiska arbetsmarknadspolitiken. Det må vara
            hans uppdrag i någon mening.
          </note>
          <note>
            När det gäller lönebidragen kan man däremot konstatera att den
            nuvarande regeringen har fortsatt på den av Socialdemokraterna
            inslagna vägen. Vi hade föreslagit en höjning av taket, vilket
            den nuvarande regeringen på ett positivt sätt genomförde. Det
            var till stora delar de allmännyttiga organisationerna som i många,
            många år hade drivit på för att få den här höjningen av taket,
            och det fanns naturligtvis två skäl till detta.
          </note>
          <note>
            Det första var att ge de här personerna en rimlig lön. Det andra,
            som också fanns med i bilden, var att organisationerna skulle
            kunna få en större ersättning för att kunna anställa de här personerna,
            eftersom deras betalningsförmåga inte var särskilt stor. Under
            en ganska lång tid hade faktiskt lönerna ökat en del även för
            de här personerna samtidigt som bidraget var kvar på samma nivå.
            Det kan jag som socialdemokrat ta på mig ett ansvar för. Det var
            inte bra.
          </note>
          <note>
            Men det som tyvärr hände och som skapade ett problem var Arbetsförmedlingens
            hantering efter höjningen av bidraget. I de allra flesta fall
            hade framför allt dessa organisationer sett fram emot en lite
            bättre ekonomi. Men det som hände och som nästan alla kan vittna
            om var att det blev en helt annan och rigidare tolkning av regelverket.
            Många föreningar och organisationer hade sett fram emot ett större
            bidrag, men precis som regelverket föreskriver gjorde arbetsförmedlingarna
            en omprövning, och i många fall blev det så att stödet till föreningarna
            minskade i stället för att öka. Jag tror inte att det var syftet
            med riksdagsbeslutet. Jag tror inte att det var syftet för de
            många ledamöter som under många år har motionerat för en höjning
            av taket. Jag tror att syftet rimligtvis bör ha varit att öka
            folkrörelsernas och andras möjligheter att kunna anställa personer
            med en funktionsnedsättning.
          </note>
          <note>
            Jag vet att detta har ställt till problem bland annat för Korpen
            som har haft bekymmer och i vissa fall har behövt säga upp folk
            för att de inte har haft en finansiering kring de här frågorna.
          </note>
          <note>
            Jag debatterade denna fråga med ministern för drygt ett år sedan,
            och då uttryckte Littorin en viss sympati för mitt sätt att tänka
            och att man kanske skulle fundera på detta. Jag kan citera ur
            protokollet: Å andra sidan kan man inte slita sig från en sympati
            för den ståndpunkt som Lars Lilja ger uttryck för att det här
            ändå har varit ett ganska bra sätt för personer med handikapp
            och liknande att kunna ta sig in.
          </note>
          <note>
            Det finns ett skäl till att man har två öron och en mun, och
            det är att man ska lyssna mer än man pratar.
          </note>
          <note>
            Det var så Littorin sade. Jag kan konstatera att ministern har
            lyssnat och pratat, men det har inte skett någon förändring. Visst,
            det har tillförts lite mer medel, och det ska vi naturligtvis
            vara glada för, men de allmännyttiga organisationerna har, vill
            jag påstå, inte märkt någon förbättring i sina möjligheter att
            ta hand om dessa arbetshandikappade människor.
          </note>
          <note type="speaker">
            Anf. 79 Arbetsmarknadsminister SVEN OTTO LITTORIN (m):
          </note>
          <note>
            Fru talman! Tack, Lars Lilja, för interpellationen och för att
            vi återigen får en chans att trycka på den här frågeställningen,
            för jag delar helt Lars Liljas utgångspunkt. Även om det kan tyckas
            att jag har skällt på socialdemokratisk politik så är ju inte
            allt uselt. Det ska jag villigt erkänna, och det här är en sak
            där Lars Lilja och jag absolut kan mötas. Jag har inte bara viss
            sympati för det som Lars Lilja framför, utan jag vill nog upprepa
            det där oerhört kloka citatet som Lars Lilja tog från vår förra
            debatt i frågan.
          </note>
          <note>
            Den mer rigida tolkning som Lars Lilja beskriver finns det ingen
            grund för i de beslut som fattats av riksdag och regering. Regelverket
            runt omkring är faktiskt precis detsamma. Det var delvis mot den
            bakgrunden som vi, när vi gjorde regleringsbrevet för Arbetsförmedlingen
            2008, just skrev in en översyn av insatserna för funktionshindrade
            för att få ett bättre underlag och lyfta upp denna fråga i förhållande
            till Arbetsförmedlingen.
          </note>
          <note>
            När vi pratar om kompletterande aktörer, till exempel inom ramen
            för jobb- och utvecklingsgarantin och jobbgarantin för unga, är
            det precis det som Lars Lilja lyfte fram, allmännyttiga organisationer,
            som är en väsentlig del av dessa kompletterande aktörer som vi
            gärna vill se mer av. Vi vill också försöka hitta bättre samarbetssätt
            mellan Arbetsförmedlingen och den här typen av allmännyttiga organisationer
            och kompletterande aktörer.
          </note>
          <note>
            Min utgångspunkt är som sagt att det inte finns någon grund i
            beslut som fattats av regering och riksdag för någon annan tolkning
            än den som gällde tidigare. Tvärtom har vi försökt lägga mer resurser
            på bland annat lönebidragsanställningar, och jag upprepar att
            detta är ett viktigt sätt för personer med olika typer av funktionsnedsättningar
            att ta sig in på arbetsmarknaden. Jag skulle gärna se att fler
            fick den möjligheten.
          </note>
          <note type="speaker">
            Anf. 80 LARS LILJA (s):
          </note>
          <note>
            Fru talman! Jag är naturligtvis glad om det här så småningom
            också får ett genomslag hos de allmännyttiga organisationerna
            så att de faktiskt märker att det ges större ekonomiska möjligheter
            att anställa de här personerna.
          </note>
          <note>
            Men det är klart, jag tror att många har upplevt Arbetsförmedlingens
            hårdare prövning. Man ska ha klart för sig att de personer som
            har de här jobben har varit utsatta på arbetsmarknaden under ganska
            lång tid. De har sannolikt varit arbetslösa ganska länge. De kan
            ha någon form av arbetsskada eller något annat som har gjort att
            de har fått den här lönebidragsanställningen. Jag tror att många
            uppskattar sin anställning oerhört mycket, och det leder precis
            till den samvaro och känsla av trygghet som man så väl behöver.
          </note>
          <note>
            Det som naturligtvis kan vara lite jobbigt för de här personerna
            är omprövningen av lönebidraget som ska ske helst varje år men
            åtminstone vart fjärde år. Har personen då en låg lön och vet
            att anställningen hänger på en skör tråd om det är så att den
            här organisationen inte längre har möjlighet att finansiera den
            här personen är det klart att personen i någon mening lever i
            en utsatt situation med i någon mening osäkra anställningsförhållanden.
            De här personerna har dessutom låga löner. Taket är 16 700 kronor,
            och det är inte så jättemånga föreningar eller organisationer
            som har råd att betala särskilt mycket mer.
          </note>
          <note>
            I den förra regeringens förslag låg en idé om att så småningom
            höja taket ytterligare ett steg till 17 100 kronor, och nu funderar
            jag på vad Littorin har för tankar omkring den saken.
          </note>
          <note>
            När vi nu är inne på låga löner är jag tvungen att säga en sak
            om något som ministern många gånger tar upp i sina anföranden
            när det gäller arbetsmarknadspolitik om dessa personers möjlighet
            att klara sig. Det handlar om jobbskatteavdraget. Det handlar
            om lågavlönade personer, och då hävdas det i retoriken att det
            är just de här personerna som träffas av jobbskatteavdraget. Sanningen
            är ju att det inte riktigt är så. Jag förstår att det är så ur
            statsbudgetperspektiv, men i börsen, för den som får lönen, är
            det inte så.
          </note>
          <note>
            Jag kan ta ett exempel ur verkligheten. Min kära sambo har lagat
            mat på dagis i många år. Hon är lågavlönad och tjänade från början
            drygt 17 000, men tack vare Kommunals framgångsrika förhandlingar
            är hon nu uppe i nästan 19 000 kronor.
          </note>
          <note>
            Jag har varit inne i skattetabellen och tittat hur jobbskatteavdraget
            slår. Då måste jag naturligtvis också ta hänsyn till ökade kostnader
            för att vara med i facket och ökade kostnader för att vara med
            i a-kassan. Jag bor i Norrland, så man måste ha en bil för att
            ta sig till jobbet. Jag måste alltså ta hänsyn till att bilförsäkringen
            har blivit dyrare. Räknar jag med de här avbräcken också kan jag
            konstatera att hon på de sista två åren har gjort ett plus på
            ungefär 450 kronor netto, vilket naturligtvis är jättebra. Men
            jag, som tjänar nästan tre gånger så mycket, har tjänat 1 300
            kronor netto på jobbskatteavdraget.
          </note>
          <note>
            Där vill jag vara tydlig och säga att retoriken om att det är
            låg- och medelinkomsttagarna som har haft de stora fördelarna
            av jobbskatteavdraget faktiskt inte är sann. Räknar man i procent
            kan man naturligtvis komma fram till det, men räknar man kronor
            och ören det är det man handlar mat för är det inte sant. Då är
            det jag och Littorin som är de stora vinnarna. Och då har jag
            inte tagit hänsyn till förmögenhetsskatteförändringar, fastighetsskatteförändringar
            och sådant.
          </note>
          <note>
            De utsatta omprövas. Det är tufft.
          </note>
          <note type="speaker">
            Anf. 81 Arbetsmarknadsminister SVEN OTTO LITTORIN (m):
          </note>
          <note>
            Fru talman! Jag får nog lämna jobbavdragsdiskussionen. Är det
            så att Lars Lilja vill ha decilgruppsberäkningar tror jag säkert
            att finansministern bättre kan ställa upp med dem. I grunden är
            det så att som detta är konstruerat får man tjäna de första 38
            100 kronorna utan att betala skatt, och det betyder i praktiken
            att den som tjänar lite procentuellt sett tjänar mer på jobbskatteavdraget.
            Nåväl jag lämnar den diskussionen därhän.
          </note>
          <note>
            Jag återgår till Lars Liljas viktiga interpellation. Det finns
            ett par olika saker som jag vill understryka igen här. För det
            första finns det ingen grund i beslut från regering och riksdag
            för den lite tuffare bedömning som Lars Lilja beskriver. Det är
            till exempel samma regelverk som styr lönebidragen i dag som 2005.
            Däremot har vi haft möjlighet att lägga 1 miljard mer i budgeten
            på lönebidragen och till anställningar genom Samhall, och det
            är jag naturligtvis glad för.
          </note>
          <note>
            När det sedan gäller frågan om omprövning är det naturligtvis
            så att man känner sig utsatt när man står inför en omprövning
            av beslutet. Det förstår jag också. Samtidigt är det nödvändigt
            för att se till att det här stödet kommer till rätt mottagare,
            rätt person, så att det är rätt person som får den här hjälpen.
            Avsikten är ju inte att det ska vara ett permanent försörjningsbidrag,
            utan avsikten är att man på det här sättet lättare ska kunna visa
            att man fungerar på arbetsmarknaden och därmed så småningom efter
            några år ska kunna fasas ut från själva lönebidraget.
          </note>
          <note>
            Sedan frågar Lars Lilja mig om möjligheterna att höja taket.
            Jag ska inte föregripa budgetprocessen, men det är ju svårt att
            vara särskilt negativ till den idén från principiella utgångspunkter.
            Ungefär så långt kan jag väl sträcka mig. I botten ligger själva
            grundtanken: Det här går till personer med funktionsnedsättning,
            och det här kanske är enda chansen att över huvud taget ha möjlighet
            att ta sig in på arbetsmarknaden. Nu har vi en stor andel personer
            som befinner sig i olika typer av lönebidragsanställningar, och
            det är naturligtvis ett bra sätt att ta sig in. Jag skulle önska
            att det skulle kunna vara några till.
          </note>
          <note type="speaker">
            Anf. 82 LARS LILJA (s):
          </note>
          <note>
            Fru talman! Ministern säger att det är samma regelverk som tillämpas.
            Så är det säkert i någon mening, men i praktiken har det inte
            varit så. Det är glädjande om ministern i regleringsbrevet har
            varit tydlig och tydligt försökt se till att Arbetsförmedlingen
            kan tolka det här på ett mer positivt sätt både för de personer
            som behöver stödet och för de organisationer som anställer dem.
          </note>
          <note>
            Det är naturligtvis bra att det har tillkommit 1 miljard extra.
            Ministern säger i svaret att regeringen har sett till att de allmännyttiga
            organisationerna får del av medlen. Då vill jag bara fråga: På
            vilket sätt har ministern sett till att de har fått del av de
            här medlen, annat att det faktiskt bara är 1 miljard mer?
          </note>
          <note>
            Sedan kan jag väl säga om det här med omprövning av anställning
            att jag inte är odelat negativ till det. Jag hade kanske önskat
            att ministerns anställning hade omprövats varje år. Nu vet vi
            att den garanterat kommer att omprövas vart fjärde år, och det
            får vi naturligtvis vara glada för. Då kanske ministern kan ta
            en burk Red Bull och få vingar och flyga ut ur Rosenbad för att
            lämna plats för en socialdemokratisk regering. Det får vi väl
            se den dagen.
          </note>
          <note>
            Men som sagt var: Vad är det tydliga beskedet när det gäller
            att de allmännyttiga organisationerna har fått del av den här
            extra miljarden?
          </note>
          <note type="speaker">
            Anf. 83 Arbetsmarknadsminister SVEN OTTO LITTORIN (m):
          </note>
          <note>
            Fru talman! Det kanske inte är de allmännyttiga organisationerna
            som får del av medlen, utan det är naturligtvis den enskilda med
            nedsatt arbetsförmåga. Saken är den att vi inte i grunden gör
            någon åtskillnad mellan var någonstans man får den här anställningen.
            Den skillnad som finns ligger i att de allmännyttiga organisationerna
            får det här extra stödet för att hantera personer med nedsatt
            arbetsförmåga. På det sättet får man ta del av medlen på samma
            villkor som gällde tidigare och på samma villkor som gäller alla.
            Vi har som sagt skrivit i regleringsbrevet till Arbetsförmedlingen
            att man ska komma tillbaka med en översyn över bland annat också
            detta.
          </note>
          <note>
            I dag har vi 58 000 personer anställda med lönebidrag. Jag skulle
            gärna se att det blev fler. Det är många som behöver detta. Det
            är ett bra sätt, precis som Lars Lilja och jag är överens om,
            att ta sig in på arbetsmarknaden för den som verkligen behöver
            lite hjälp.
          </note>
          <note>
            Slutligen vill jag tacka Lars Lilja för interpellationen. Den
            är viktig. Jag vill tacka för det gångna riksdagsåret, och vi
            ses i höst. Att ompröva sin anställning är väl i någon mening
            alltid bra. Den som har det här jobbet och inte tänker så att
            det faktiskt är på väljarnas uppdrag man sitter här och att man
            inte ska vara här för länge är naturligtvis lite ute och cyklar.
          </note>
          <note>
            Jag hoppas att Lars Lilja och andra debattörer får en skön och
            avkopplande sommar.
          </note>
          <note>
            Överläggningen var härmed avslutad.
          </note>
          <note>
            13 § Svar på interpellationerna 2007/08:672 och 723 om sommarjobb
            för unga
          </note>
          <note type="speaker">
            Anf. 84 Arbetsmarknadsminister SVEN OTTO LITTORIN (m):
          </note>
          <note>
            Fru talman! Maryam Yazdanfar har frågat mig vad jag avser att
            göra för att fler ungdomar ska kunna erbjudas sommarjobb. Jennie
            Nilsson har frågat mig om jag är beredd att bistå kommunerna med
            medel till ungdomars sommarjobb denna sommar. Vidare har hon frågat
            mig vilken uppfattning jag har om värdet och innehållet i ungdomars
            sommarjobb och om jag avser att vidta några åtgärder som kan leda
            till fler sommarjobb för unga.
          </note>
          <note>
            Jag har nyligen gett ett tydligt svar på en liknande interpellation.
            Eftersom läget i stort är detsamma upprepar jag mitt tidigare
            svar.
          </note>
          <note>
            Regeringens strategi för att bekämpa utanförskapet bland ungdomar
            är att genom flera olika insatser, som förstärker varandra, öka
            ungdomarnas förutsättningar att få arbete. För att öka efterfrågan
            hos arbetsgivare har regeringen redan vidtagit en rad åtgärder.
            Arbetsgivare som anställer ungdomar mellan 18 och 24 år får en
            nedsättning av socialavgifterna. Likaså har ungdomar möjlighet
            att få nystartsjobb redan efter sex månaders arbetslöshet. Dessutom
            leder de genomförda förändringarna av reglerna i lagen om anställningsskydd,
            och då särskilt reglerna om tidsbegränsade anställningar, till
            att det har blivit enklare att anställa för viss tid. Vidare kommer
            regeringen att lägga fram ett förslag under hösten om att ytterligare
            sänka socialavgifterna för företag som anställer ungdomar under
            26 år. Detta i kombination med det fortsatt goda arbetsmarknadsläget
            gör att jag inte ser något behov av särskilda åtgärder för just
            sommarjobb och inte heller av att ge öronmärkta pengar till kommunerna
            för detta ändamål.
          </note>
          <note type="speaker">
            Anf. 85 MARYAM YAZDANFAR (s):
          </note>
          <note>
            Fru talman! Tack, arbetsmarknadsministern!
          </note>
          <note>
            Jag tolkar arbetsmarknadsministerns svar som att han inte avser
            att göra någonting för de ungdomar som står utan sommarjobb den
            här sommaren. Det är det som explicit står i svaret.
          </note>
          <note>
            Det är tråkigt eftersom ett sommarjobb är viktigt. Det är det
            första steget in på arbetsmarknaden. Om det är en positiv och
            bra upplevelse kan det bli fortsättningen på en tillsvidareanställning
            på till och med heltid eller att man får kontakter som kan vara
            avgörande för hur tiden på arbetsmarknaden kommer att arta sig
            när man blir äldre. Framför allt ger det en känsla av självständighet,
            egna pengar, och sysselsättning under sommaren. Därför är det
            här viktigt, och det var därför den socialdemokratiska regeringen
            öronmärkte pengar så att så många ungdomar som möjligt skulle
            få sommarjobb.
          </note>
          <note>
            Hur ser situationen ut i år? Jag kan berätta hur den ser ut i
            min hembygd i Stockholms län. Där har sommarjobben närapå halverats
            i jämförelse med förra året. Särskilt jobbigt är det för de unga
            människor som är under 18 år. För dem är det nästan helt omöjligt
            att få tag på ett sommarjobb.
          </note>
          <note>
            Jag har några andra fakta. Socialdemokratiskt styrda kommuner
            investerar nästan fyra gånger så mycket i sommarjobb för unga
            än borgerligt styrda kommuner. Arbetsmarknadsministern följer
            en borgerlig linje i att inte bry sig om unga människors sommarjobb.
            Det kan inte vara önskvärt.
          </note>
          <note>
            Flera kommuner uppger att satsningarna har blivit mindre eftersom
            regeringen har tagit bort stödet. I några kommuner har de själva
            satsat för att möta upp regeringens neddragningar. Är det inte
            lustigt att det är i just socialdemokratiska kommuner?
          </note>
          <note>
            Jag kan ta exemplet Nynäshamn. Man erbjuder där tre veckors sommarjobb
            till alla skolungdomar från årskurs 9 till och med årskurs 3 på
            gymnasiet. Trots att regeringen har skurit ned på de statliga
            bidragen till sommarjobb väljer Nynäshamns kommun att satsa på
            feriejobb till ungdomar. Behöver jag tillägga att Nynäshamn är
            socialdemokratiskt styrt?
          </note>
          <note>
            En annan socialdemokratiskt styrd kommun i Stockholms län är
            Södertälje. Där jobbar man tillsammans med bostadsbolaget Telge
            Hovsjö AB för att fixa sommarjobben till ungdomarna. I de borgerliga
            kommunerna Vaxholm och Lidingö satsar man inte en enda krona på
            sommarjobben. Kommunalrådet på Lidingö är tydligare än arbetsmarknadsministern
            och det är väl bra, ibland och uttalar att det inte är kommunens
            uppgift utan den enskildes fulla ansvar att skaffa sig sommarjobb.
          </note>
          <note>
            Vad jag förstår är det här de borgerliga partiernas och regeringens
            syn. Det är ett eget ansvar att skaffa sig sommarjobb. Därmed
            blir skillnaderna mellan dem som har kontakter, som har resurser
            att söka sommarjobb, och dem som inte har det tydliga.
          </note>
          <note>
            Om vi gräver lite i den borgerliga retoriken får vi ett klart
            besked. Det är inte politikens ansvar att hjälpa ungdomarna på
            traven.
          </note>
          <note type="speaker">
            Anf. 86 JENNIE NILSSON (s):
          </note>
          <note>
            Fru talman! Jag tackar statsrådet för svaret, även om jag inte
            blir riktigt klok på det. Ministern började med att hänvisa till
            en tidigare liknande interpellation och fortsatte sedan med en
            uppräkning av vilka åtgärder som vidtas för gruppen unga i stort.
            Dock nämner han inte det just min interpellation berör, nämligen
            sommarjobb. Även om det är frestande att nappa på betet att i
            stället för att debattera sommarjobb debattera arbetsmarknadspolitiken
            för unga i stort, inte minst eftersom jag och många med mig dessutom
            tycker att den i många stycken är dålig, ska jag inte göra det
            åtminstone inte inledningsvis. Det är helt enkelt för att jag
            tycker att min fråga förtjänar ett svar.
          </note>
          <note>
            Min fråga handlar om de sommarjobb som tidigare har delfinansierats
            med statliga medel för ändamålet. Syftet har varit att ge främst
            gymnasieungdomar en chans till vettig sysselsättning och egna
            pengar kanske för första gången i sina liv. Det här är för många
            en unik möjlighet att få in en första fot på arbetsmarknaden.
          </note>
          <note>
            Sommarjobb har i många kommuner i första hand getts till ungdomar
            som av olika skäl inte har kunnat komma i fråga för de vanliga
            sommarjobb som annars finns. Ibland har det varit på grund av
            krav på ålder. Många ordinarie sommarvik förutsätter att du har
            fyllt 18 år. Ibland har det varit på grund av social bakgrund.
            Många gånger krävs goda kontaktnät för att komma i åtanke. Det
            är exempelvis på mammas eller pappas jobb som de allra flesta
            får sitt allra första sommarjobb. Det är tufft för dem som har
            föräldrar som inte arbetar kanske på grund av arbetslöshet eller
            sjukdom.
          </note>
          <note>
            Den här typen av förebyggande samverkansprojekt är enligt många
            ett viktigt redskap för att ge ungdomar bättre förutsättningar
            att senare komma in på den reguljära arbetsmarknaden. Det som
            har hänt sedan regeringen förra året ströp de statliga medlen
            som har finansierat detta tillsammans med kommunernas insatser
            är att många kommuner inte längre erbjuder den typen av sommarjobb.
            Det är något som drabbar de unga som många gånger redan från början
            har de tuffaste förutsättningarna. Jag tycker faktiskt att det
            här är en fråga som förtjänar ett svar från ministern.
          </note>
          <note type="speaker">
            Anf. 87 MARIA STENBERG (s):
          </note>
          <note>
            Fru talman! Tack för svaret, ministern. Om han som jag har en
            ungdom hemma som tyvärr inte har uppnått den magiska åldern av
            18 år, inser han rätt snabbt att det är oerhört viktigt att man
            väljer vilken kommun man bor i. Som den tidigare interpellanten
            sade är det dessutom viktigt att välja att bo i en socialdemokratiskt
            styrd kommun.
          </note>
          <note>
            Det är svårt för de unga som inte har fyllt 18 att gå ut på den
            öppna arbetsmarknaden och få ett sommarjobb. Det krävs rätt ofta
            att man har uppnått myndighetsåldern. Det är klart att man känner
            att det blir djupt orättvist när man inser att de unga själva
            eller kanske föräldrarna måste ha bra kontakter eller nätverk
            för att man ska lyckas få ett jobb under några veckor under sommaren.
            När man är 1617 år blir sommaren rätt lång och lätt trist i slutet
            om man inte har något att göra.
          </note>
          <note>
            Sedan den borgerliga regeringen började sin regeringskarriär
            med att ta bort det statliga stödet till sommarjobben har faktiskt
            en femtedel av jobben försvunnit för de unga.
          </note>
          <note>
            Jag bor i Norrbotten. Piteå är en socialdemokratiskt styrd kommun
            som under många år har satsat på sommarjobb för unga. Man lägger
            6 miljoner årligen i den kommunala budgeten eftersom man inser
            och förstår att det finns en vikt och ett värde i att unga har
            något att göra på sommaren. Man ser det som en första chans för
            dem att få in en fot på en arbetsplats. De får visa vad de går
            för, och de får känna av vad den kommunala verksamheten handlar
            om när de ska skaffa ett jobb. De skaffar sig kontakterna och
            nätverken som de sedan så väl behöver när de går ut gymnasieskolan.
          </note>
          <note>
            Därför undrar vi varför den borgerliga regeringen så konsekvent
            väljer att inte satsa på de unga. Vi vet att långtidsarbetslösheten
            för unga i stort har ökat alldeles dramatiskt under den borgerliga
            regeringen. Dessutom har arbetsmarknadsministern nyligen i en
            tidigare interpellationsdebatt sagt att det är oerhört viktigt
            med ett snabbt inträde för unga på arbetsmarknaden så att de kan
            få ett fäste. Därför blir det ologiskt men kanske logiskt i en
            borgerlig politik att man inte satsar pengarna på sommarjobb för
            unga.
          </note>
          <note type="speaker">
            Anf. 88 Arbetsmarknadsminister SVEN OTTO LITTORIN (m):
          </note>
          <note>
            Fru talman! Tack till interpellanterna och övriga debattörer,
            Maryam Yazdanfar, Jennie Nilsson och Maria Stenberg, för att ni
            har lyft upp en oerhört viktig fråga. Även om vi är oense om vad
            vi ska göra är vi överens om hur viktigt och bra det är med ett
            sommarjobb. Det är ett bra sätt att tjäna sina första pengar,
            komma i kontakt med arbetslivet, få lite ansvar, ställa en del
            kritiska frågor och kanske lära sig mer om vart man är på väg
            i livet och vart man vill söka sig. Ett bra sommarjobb är ett
            viktigt sätt och en bra kontakt med arbetsmarknaden. Det håller
            jag helt med om.
          </note>
          <note>
            Men vi ska kanske titta lite på siffrorna först. Politik handlar
            också om att prioritera vad man gör med skattebetalarnas pengar
            så att de får störst effekt. Det är just därför som vi gör på
            det här sättet.
          </note>
          <note>
            När vi tog bort stödet 2007 steg antalet sommarjobb förmedlade
            av Arbetsförmedlingen med 16 300. Det första året vi inte hade
            statligt stöd slog vi rekord i antalet förmedlade sommarjobb på
            svensk arbetsmarknad. Det har aldrig förmedlats så många sommarjobb
            av Arbetsförmedlingen tidigare. Där det första jag ska säga.
          </note>
          <note>
            Det andra är att hittills i år, samma period nu som tidigare,
            har vi 65 000 anmälda sommarjobb på Arbetsförmedlingen. Det är
            lika många så här långt i år som samma period 2006 när vi hade
            ett stöd på 100 miljoner.
          </note>
          <note>
            Socialdemokraterna vill ge 100 miljoner till i stort sett redan
            vinstdrivande kommuner, när vi i dag har lika många sommarjobb
            utan stöd som vi hade 2006 med stöd. För mig är det en gåta att
            man vill slösa med skattebetalarnas resurser på det sättet.
          </note>
          <note>
            65 000 sommarjobb är anmälda till Arbetsförmedlingen. Då ska
            man komma ihåg att den stora andelen sommarjobb i Sverige inte
            förmedlas via Arbetsförmedlingen utan förmedlas på annat sätt,
            antingen genom att ungdomarna själva hör av sig eller att de,
            som vanligtvis sker, har kontakt med någon annan via föräldrar
            eller vad det kan vara.
          </note>
          <note>
            Slutsatsen är den att det finns gott om sommarjobb på svensk
            arbetsmarknad. Den 13 mars i år publicerade E 24 en artikel där
            Markus Kristiansson, ungdomssekreterare på LO, säger att han är
            positiv inför möjligheten att få ett jobb i sommar. Rubriken på
            artikeln var Gott om sommarjobb. Academic Work, bemanningsföretaget
            som förmedlar jobb åt studenter, säger att det är samma tryck
            i år som förra året.
          </note>
          <note>
            Man kan naturligtvis aldrig veta att det verkligen blir så, men
            om man tittar på den tillgängliga statistiken ser man att vi har
            lika många anmälda sommarjobb på Arbetsförmedlingen vid den här
            tidpunkten i år utan det statliga stödet som vi hade 2006 med
            100 miljoner i stöd. Då blir min slutsats att det är slöseri med
            skattebetalarnas pengar att lägga de här 100 miljonerna på sommarjobb
            via kommunerna, en sektor som totalt sett går med vinst. Det är
            slöseri med skattebetalarnas resurser.
          </note>
          <note>
            Då vill jag hellre se till att vi har möjligheter att arbeta
            med att lyckosamt bekämpa utanförskap. Vi har till exempel jobbgarantin
            för unga, som har gjort att den totala långtidsarbetslösheten
            för ungdomar har sjunkit med 11 200 personer, det vill säga mer
            än en tredjedel, sedan vi tog över.
          </note>
          <note type="speaker">
            Anf. 89 MARYAM YAZDANFAR (s):
          </note>
          <note>
            Fru talman! Då förstår jag att Sven Otto Littorin inte håller
            med sin borgerliga kommunstyrelseordförandekollega på Lidingö
            som säger att sommarjobb inte är viktigt och att jag har tolkat
            arbetsmarknadsministern rätt, att han tycker att sommarjobb är
            viktigt men inte så viktigt att man vill satsa pengar på det.
            Det är väl där problemet kommer in.
          </note>
          <note>
            Varken min eller Jennie Nilssons interpellation handlar om de
            välutbildade studenterna som via Academic Work kan få ett sommarjobb
            eller den person som är 2122 år och pluggar på komvux som kan
            gå tillbaka som sommarvikarie på det jobb man hade tidigare. Det
            här handlar om 1617-åringar utan kontakter, vilkas föräldrar kanske
            är arbetslösa eller sjukskrivna och som inte kan dyka upp på mammas
            eller pappas jobb och be om sommarjobb.
          </note>
          <note>
            Det är de yngsta ungdomarna som har de sämsta kontakterna med
            arbetslivet. Det är där samhället kan göra en aktiv insats, med
            ganska små resurser, för att dessa ungdomar ska få lite egna pengar
            under sommaren, känna sig viktiga, få en sysselsättning och få
            in den första foten på arbetsmarknaden.
          </note>
          <note>
            Jag har gjort en kartläggning över sommarjobben i min valkrets
            i Stockholms län, och där har sommarjobben i år just för den grupp
            som jag nämnde nära halverats jämfört med förra året. Det är alltså
            särskilt allvarligt för 1617-åringar.
          </note>
          <note>
            Jag har då en väldigt tydlig och klar fråga till Sven Otto Littorin.
            Om man bor i Haninge, Solna eller Huddinge, är 1617 år och har
            gjort allt i sin makt för att skaffa ett sommarjobb men misslyckats
            med det: Vad tycker du att man ska göra i sommar?
          </note>
          <note type="speaker">
            Anf. 90 JENNIE NILSSON (s):
          </note>
          <note>
            Fru talman! Det är positivt att det känns som att vi har en gemensam
            grundsyn när arbetsmarknadsministern refererar till sommarjobb
            och att det är viktigt. Det fyller väldigt många olika mervärden
            för gruppen unga.
          </note>
          <note>
            Det är synd att vi ändå i någon mening pratar förbi varandra.
            Det är åtminstone min tolkning när ministern väljer att referera
            till statistik och siffror över sommarjobben förra året och i
            år. Han hänvisar till att sommarjobben har ökat när det gäller
            dem som förmedlas från förmedlingarna och att det ser bra ut.
          </note>
          <note>
            Det stämmer säkert, och jag ifrågasätter inte ministerns siffror.
            Men det handlar om de vanliga sommarjobben, de som förmedlas till
            dem som har fyllt 18 år, många gånger i den privata sektorn eller
            vikariat för dem som är på semester inom kommunerna. Där ser det
            säkert bra ut.
          </note>
          <note>
            Det är inte riktigt de sommarjobben som jag pratar om. Jag pratar
            om de sommarjobb som har subventionerats fram via statliga medel,
            som ett sätt att få kommunerna att skjuta till extra medel för
            att ta fram sommarjobb till en grupp unga som annars inte skulle
            ha något vettigt att göra på sommaren, till en grupp unga som
            får en första chans att prova på hur det är att arbeta, att passa
            tider, att fungera socialt i en grupp och det viktigaste av allt
            att skaffa sig kontakter.
          </note>
          <note>
            Många kommuner har, som jag sade i mitt förra inlägg, förmedlat
            de här sommarjobben just till de unga som har det allra tuffast
            att skaffa sig kontaktnät på egen hand. Jag vet att åtminstone
            min hemkommun gjorde på det sättet, för den hör till de kommuner
            som inte anser sig ha råd. Vi är nämligen inte en av de rika kommuner
            som bidrar till det stora överskott i den kommunala sektorn som
            ministern hänvisar till, utan vi är en av de kommuner som måste
            dra ned och skära. Det var en sak som försvann ganska tidigt när
            de statliga medlen för detta också försvann. Det är väldigt olyckligt.
          </note>
          <note>
            Ett sista perspektiv som jag skulle vilja lägga till detta handlar
            om barnkonventionen. Barnkonventionen säger att man på alla politikområden
            ska göra det man kan för att ge alla barn och ungdomar lika förutsättningar
            i livet. Jag tycker att den här frågan är ett alldeles ypperligt
            exempel på hur man kan bidra till att ge barn och unga lika förutsättningar.
            Man kan bidra till att ge de unga som inte har en mamma eller
            pappa eller något annat kontaktnät som gör att de kan få sitt
            första sommarjobb den vägen en annan möjlighet att komma in.
          </note>
          <note>
            Det är väldigt synd att ministern, trots att han talar så positivt
            för sommarjobben och i någon mening tycks se värdet av dem, inte
            är riktigt medveten om vilka konsekvenser slopandet av de här
            medlen får.
          </note>
          <note type="speaker">
            Anf. 91 MARIA STENBERG (s):
          </note>
          <note>
            Fru talman! Det är viktigt med ett snabbt inträde för unga på
            arbetsmarknaden, sade arbetsmarknadsminister Sven Otto Littorin
            men inte tillräckligt viktigt för att avsätta till exempel 100
            miljoner till kommuner för att hjälpa unga människor, kanske framför
            allt dem som inte har uppnått myndighetsålder, att få in första
            foten på arbetsmarknaden. Det är jättetrist och, enligt mitt sätt
            att se, jätteorättvist.
          </note>
          <note>
            Som jag sade tidigare ramlar verkligheten över en när man själv
            upplever den. Har man då unga människor hemma som inte har uppnått
            den magiska åldern, som oavsett hur mycket de än försöker, hur
            mycket kontakter de än försöker utnyttja eller hur mycket nätverk
            de än har, inte får ett jobb är den kommunala satsningen oerhört
            viktig.
          </note>
          <note>
            Om unga människor i så pass tidig ålder som mellan 16 och 18
            år känner att de inte får någon chans, att de inte får något jobb,
            hela sommaren går, att kompisarna kanske har jobb men man inte
            har det själv, innebär det också en misstro till att det finns
            en plats på arbetsmarknaden för dem.
          </note>
          <note>
            Därför blir det trist och tråkigt att den borgerliga regeringen
            inte vill satsa de egentligen ganska futtiga, om man tittar på
            det i stort, 100 miljoner som skulle göra att unga människor över
            hela landet skulle få chansen att under ett par veckor på sommaren
            ha ett jobb att gå till.
          </note>
          <note type="speaker">
            Anf. 92 Arbetsmarknadsminister SVEN OTTO LITTORIN (m):
          </note>
          <note>
            Fru talman! Det är klart att sommarjobb är viktiga. Där har vi
            inte några delade meningar. Därför tycker jag att det är så roligt
            att det är lika många sommarjobb anmälda till Arbetsförmedlingen
            vid den här tidpunkten i år som det var vid den här tidpunkten
            2006.
          </note>
          <note>
            Då måste man ställa sig en fråga. Om vi har lika många sommarjobb
            anmälda till Arbetsförmedlingen i år utan 100 miljoner i stöd
            till välmående kommuner som vi hade 2006 när Socialdemokraterna
            sprätte 100 miljoner över redan vinstdrivande och vinstgivande
            kommuner blir ju frågan om det är en god prioritering av skattebetalarnas
            medel. Jag tycker inte det.
          </note>
          <note>
            Vår uppgift är att försöka prioritera. 100 miljoner kronor är
            inte futtigt, Maria Stenberg. Det är mycket pengar. Vi vill prioritera
            utanförskapsbekämpning, till exempel när det gäller alla de långtidsarbetslösa
            ungdomar som ni lämnade efter er. Där ska vi sätta in de medlen,
            särskilt eftersom vi nu har lika många sommarjobb anmälda i år
            som 2006.
          </note>
          <note type="speaker">
            Anf. 93 MARYAM YAZDANFAR (s):
          </note>
          <note>
            Fru talman! Jag tolkar det som att man, om man är 1617 år och
            bor i Lidingö, Vaxholm, Huddinge eller Ekerö, inte kan räkna med
            att arbetsmarknadsministern kommer att ta något ansvar för att
            man åtminstone nästa sommar ska ha en större chans att få ett
            sommarjobb.
          </note>
          <note>
            Man har kanske försökt. Man har sökt de här jobben på Arbetsförmedlingen,
            men de kräver att man måste vara 18 år gammal. Man har försökt
            med de få kontakter man har, men det har inte fungerat. Då är
            alltså beskedet att Sveriges arbetsmarknadsminister inte tycker
            att det är speciellt viktigt i slutändan att de personerna får
            ett sommarjobb nästa sommar.
          </note>
          <note>
            Vi har fått ett klart besked. Jag tackar för det och önskar arbetsmarknadsministern
            en gladare sommar än vad de 1617-åringar som står utan jobb kommer
            att få.
          </note>
          <note type="speaker">
            Anf. 94 JENNIE NILSSON (s):
          </note>
          <note>
            Fru talman! Jag kan bara vidare konstatera att det känns som
            att vi är överens, fast vi är inte överens. I någon mening talar
            vi förbi varandra, medvetet eller omedvetet.
          </note>
          <note>
            Oavsett vad ministern säger när det gäller hur många vanliga
            sommarvikariat som finns eller inte finns är det inte många av
            de sommarjobben som går till de unga som är under 18 år. De finns
            heller inte i alla kommuner, och de är inte jämnt fördelade till
            ungdomar med olika förutsättningar.
          </note>
          <note>
            Framför allt handlar det om det här sista, om de unga som har
            sämre förutsättningar, som av olika skäl inte har föräldrar som
            är i arbetslivet och därmed har kontakter som gör att de den vägen
            kan få ett sommarjobb.
          </note>
          <note>
            Det är ofta den grupp unga som också har det tuffare med det
            ordinarie inträdet på arbetsmarknaden, de som verkligen hade tjänat
            på att man hade gjort den här investeringen i dem redan nu. Det
            hade sannolikt betalat sig långsiktigt. Därför tycker jag att
            det är så oerhört synd att det inte känns som att vi pratar riktigt
            samma språk.
          </note>
          <note>
            Sedan är jag bara lite fundersam. Ministern har ett ytterligare
            inlägg. Därför tänkte jag faktiskt slänga in en liten ny fråga.
            Jag har hört ministern både här och vid andra tillfällen hänvisa
            till den välmående kommunsektorn, som om det finns ett stort överskott
            hos kommunerna. Man tycker att vi inte behöver lägga några pengar
            på kommunerna när det gäller sommarjobben eftersom det där finns
            så stora överskott.
          </note>
          <note>
            Ministern vet likaväl som jag att det här överskottet är väldigt
            ojämnt fördelat. Långtifrån alla kommuner har överskott. Är det
            i någon mening ministerns mening att man borde omfördela det här?
            Jag som är från en liten inlandskommun skulle gärna vilja att
            regeringen hade tankar på att titta över fördelningssystemet och
            fördela från de mer välmående kommunerna till de mindre. Det hade
            varit bra om det är det som är sättet att tolka det här svaret.
          </note>
          <note type="speaker">
            Anf. 95 Arbetsmarknadsminister SVEN OTTO LITTORIN (m):
          </note>
          <note>
            Fru talman! Jag ska nog akta mig för att ge mig in i det statliga
            systemet för kommunstödet. Jag avstår från det, även om det säkert
            är en viktig och intressant diskussion i sig.
          </note>
          <note>
            Låt mig tacka interpellanterna och debattörerna för en god och
            bra debatt. Det är bra med engagemang i den här frågan, men det
            är också, tycker jag, viktigt att vi ser över att vi använder
            skattebetalarnas medel på rätt sätt och på ett bra sätt.
          </note>
          <note>
            För mig är detta ganska uppenbart. Om man har lika många anmälda
            sommarjobb utan stöd som man hade med stöd för bara några år sedan
            visar det för mig att man felprioriterade statens medel.
          </note>
          <note>
            100 miljoner är inte småpotatis. Det är mycket pengar. Vi vill
            naturligtvis se till att de får bättre effekt, till exempel genom
            att lägga dem inom ramen för jobbgarantin för unga.
          </note>
          <note>
            Sedan är det så att alla sommarjobb inte anmäls till Arbetsförmedlingen.
            Det är bara en bråkdel av sommarjobben som anmäls.
          </note>
          <note>
            Man kan ta det perspektiv som interpellanterna tar, att det är
            viktigt att se till och den uppfattningen delar jag naturligtvis
            att de som i övrigt har svårt att själva få kontakt med arbetsgivare
            eller kommer från miljöer där man kanske inte har så nära kontakt
            med arbetsmarknaden också har tillgång till arbete och sommarjobb
            via Arbetsförmedlingen. Det är därför som jag tycker att det är
            så bra att vi har lika många anmälda sommarjobb vid den här tidpunkten
            i år som vi hade 2006. Men vi har det utan 100 miljoner i extra
            stöd.
          </note>
          <note>
            De pengarna använder vi bättre för dem som är långtidsarbetslösa
            och som behöver mer hjälp för att ta sig in på arbetsmarknaden
            efter att ha varit borta länge.
          </note>
          <note>
            Jag citerar återigen Markus Kristiansson, som är ungdomssekreterare
            på LO. Han är positiv inför möjligheterna att få ett jobb i sommar.
            I en artikel i E 24 den 13 mars i år, under rubriken Gott om sommarjobb,
            säger han: Vi vet av erfarenhet att det finns mycket tillfälliga
            sommarjobb oavsett konjunktur.
          </note>
          <note>
            Det ser vi fram emot, att många i sommar får möjlighet att testa
            sina vingar på sommarjobb.
          </note>
          <note>
            Överläggningen var härmed avslutad.
          </note>
          <note>
            Ajournering
          </note>
          <note>
            Kammaren beslutade kl. 13.46 på förslag av tredje vice talmannen
            att ajournera förhandlingarna i cirka tio minuter.
          </note>
          <note>
            Återupptagna förhandlingar
          </note>
          <note>
            Förhandlingarna återupptogs kl. 13.55.
          </note>
          <note>
            14 § Svar på interpellationerna 2007/08:677, 697 och 737 om brist
            på arbetskraft och företagsamheten
          </note>
          <note type="speaker">
            Anf. 96 Arbetsmarknadsminister SVEN OTTO LITTORIN (m):
          </note>
          <note>
            Fru talman! Monica Green har frågat mig om jag är beredd att
            ompröva mina tidigare uttalanden om att det är företagen själva
            som ska utbilda sina anställda om det är brist på något yrke.
            Hon har också frågat mig om jag är beredd att satsa på bristyrkesutbildningar
            och om jag är beredd att ompröva mina tidigare uttalanden om arbetsmarknadspolitiska
            åtgärder.
          </note>
          <note>
            Sylvia Lindgren har frågat mig om jag avser att ta några initiativ
            för att underlätta för företagen att få tag i arbetskraft med
            rätt kompetens. Vidare har hon frågat mig om jag avser att ta
            några initiativ för att ge arbetslösa bättre möjligheter att skaffa
            sig den kompetens som företagen efterfrågar.
          </note>
          <note>
            Berit Högman har frågat mig om jag har för avsikt att vidta åtgärder
            för att tillgodose företagens behov av arbetskraft inom landets
            gränser samt vilken tidsplan jag i så fall har för detta arbete.
            Berit Högman har även frågat mig om jag kommer att verka för att
            kompensera småföretagen för den höjning av arbetsgivaravgiften
            som de drabbats av.
          </note>
          <note>
            Jag vill inleda med att säga att de som hävdar att arbetslösheten
            ökar har fel. Det finns osäkerhet om framtiden, men arbetsmarknaden
            är fortfarande stark. Antalet öppet arbetslösa och i arbetsmarknadsåtgärder
            är lägre nu än under samma tid 2007. Nya lediga platser är något
            färre nu än vid samma tid 2007 men betydligt fler än vid samma
            tid 2006.
          </note>
          <note>
            Regeringen har vidtagit flera åtgärder för att stimulera utbudet
            av arbetskraft. Exempel på detta är jobbskatteavdragets två steg,
            förändringar inom sjuk- och arbetslöshetsförsäkringarna samt lägre
            volymer i de arbetsmarknadspolitiska programmen. Regeringens politik
            fungerar; sysselsättningen ökar, arbetslösheten är rekordlåg,
            och utanförskapet minskar.
          </note>
          <note>
            I rådande sysselsättningsläge kommer jag inte att föreslå ökade
            volymer av arbetsmarknadsutbildning. Vi prövar i stället andra
            vägar för att förbättra matchningen på arbetsmarknaden och skapa
            fler jobb. Fler platser skulle på kort sikt bara innebära att
            färre personer står till arbetsmarknadens förfogande. När en individ
            slutfört en arbetsmarknadsutbildning kan efterfrågan på arbetskraft
            mycket väl ha minskat.
          </note>
          <note>
            Regeringen har som mål att fler ungdomar ska välja utbildningar
            som ger dem kvalifikationer som efterfrågas på arbetsmarknaden.
            Omfattande reformer av den gymnasiala yrkesutbildningen planeras
            så att studievägarna anpassas efter förändringarna inom olika
            bransch- och yrkesområden. För att lyckas med detta är det viktigt
            att företag och branscher blir mer delaktiga i utformning och
            genomförande av den grundläggande yrkesutbildningen. Redan från
            hösten 2008 inleds därför en försöksverksamhet med gymnasial lärlingsutbildning.
          </note>
          <note>
            Kvalificerad yrkesutbildning är en viktig del av den eftergymnasiala
            utbildningen. Det främsta kriteriet för att starta en sådan utbildning
            är att det finns ett tydligt behov och en efterfrågan av den kompetens
            som utbildningen leder till. Satsningar på kvalificerad yrkesutbildning
            har genomförts av regeringen, och de sedan tidigare tillfälliga
            2 000 platserna har permanentats från och med 2008. Men arbetsgivarna
            måste självklart också ta ett eget ansvar för att de som rekryteras
            har de färdigheter verksamheten kräver.
          </note>
          <note>
            I detta sammanhang vill jag också nämna regeringens förslag om
            nya regler för arbetskraftsinvandring. Syftet med förslaget är
            att underlätta arbetsgivares rekrytering av arbetskraft från tredjeland,
            och det är arbetsgivarens behov av rekrytering som ska vara utgångspunkten
            vid handläggningen av tillståndsärenden. Ett effektivare och mer
            flexibelt system för arbetskraftsinvandring underlättar för företagen
            att expandera och bidrar till att säkra framtida tillväxt och
            välfärd.
          </note>
          <note>
            Den generella nedsättningen av arbetsgivaravgifter för småföretag
            har tagits bort av regeringen för att den var ineffektiv och dyr.
            Regeringen har i stället vidtagit en mängd åtgärder för att förbättra
            företagsklimatet och företagens villkor. Företagandet har till
            exempel gynnats av den slopade förmögenhetsskatten. Det innebar
            också att den så kallade lex Ugglabeskattningen togs bort. Regeringen
            har också genomfört ett flertal lättnader i de så kallade 3:12-reglerna.
            Det har också blivit billigare att anställa. Till exempel har
            löneskatten slopats för vissa äldre, och socialavgifterna har
            sänkts för ungdomar.
          </note>
          <note type="speaker">
            Anf. 97 MONICA GREEN (s):
          </note>
          <note>
            Fru talman! Först vill jag tacka ministern för svaret, men jag
            blev inte särskilt mycket klokare av det. Det är möjligt att jag
            inte heller hade förväntat mig det eftersom Sven Otto Littorin
            så många gånger har sagt: Nej, jag ska inte ompröva mina beslut
            om att det behövs mer bristyrkesutbildningar. Nej, jag ska inte
            ompröva mina beslut om att företagen själva ska utbilda.
          </note>
          <note>
            Dessutom säger Sven Otto Littorin: Nej, det är ingen fara eftersom
            arbetslösheten fortfarande ligger på en bra nivå. Men vad Sven
            Otto Littorin då glömmer är att de beslut som vi här i riksdagen
            och ni i regeringen ska ta handlar om framtiden. Det är precis
            så som Sven Otto Littorin säger, nämligen att det nu i flera år
            har gått bra för Sverige. Åren 2006 och 2007 var fantastiska tillväxtår.
            Vi fick fler och fler jobb. Vårt sista år vid regeringsmakten
            och ert första år vid regeringsmakten var väldigt bra år.
          </note>
          <note>
            Men allteftersom högkonjunkturen har mattats av och allteftersom
            er politik har börjat bita minskar nu tillströmningen av nya jobb.
            Förra veckan fick vi ta del av Arbetsförmedlingens prognoser för
            2008 och 2009 som visar på att sysselsättningen minskar. Vad många
            av dessa arbetslösa har gemensamt är att de har svårt att förankra
            sig på arbetsmarknaden. De har fått tillfälliga jobb. Dessutom
            har de en kort utbildning som bakgrund.
          </note>
          <note>
            Med dessa fakta borde Sven Otto Littorin ta till sig mer av det
            som händer ute i samhället och fundera på det. Visst, det är lätt
            att säga: Vi har en jobbpolitik. Det är det lätt att säga när
            det går bra för Sverige. Det är betydligt svårare när vi, som
            vi nu gör, går in i en lågkonjunktur.
          </note>
          <note>
            Jag är ute på många olika arbetsplatser i Skaraborg. Som riksdagsledamot
            gör man ju olika besök. När jag besöker Electrolux i Mariestad
            och arbetsplatser i Tibro och på andra ställen i Skaraborg märker
            jag dels att antalet varsel ökar, dels att företagarna söker vissa
            typer av arbetskraft.
          </note>
          <note>
            Det är anmärkningsvärt att Sven Otto Littorin inte vill tänka
            om, att han fullständigt kört fast i sitt sätt att argumentera
            och att han påstår att regeringen har en jobbpolitik när det i
            själva verket är tvärtom. Ni har under ett antal år ridit på högkonjunkturen.
            Nu när er politik börjar bita visar det sig att jobbskatteavdraget
            inte har gett några nya jobb.
          </note>
          <note>
            Sedan gäller det kommentaren om att arbetsgivarna själva får
            ta ett ansvar. Det finns ett starkt klassperspektiv i detta med
            om utbildningen ska ske inom företaget. Där har jag en följdfråga:
            Tror Sven Otto Littorin att det är en lokalvårdare på ett företag
            eller att det är chefen på ett företag som får mest fortbildning?
            Det är möjligt att frågan är retorisk, för jag vet svaret. Jag
            vet att det är chefer och de som finns på höga positioner på varje
            företag som får väldigt mycket fortbildning. De får utbildning
            i engelska, ledarskap och teknik. De får olika typer av utbildningsmöjligheter
            så att de kan bygga på sin tidigare långa utbildning.
          </note>
          <note>
            Men de på låga anställningar som inte har så lång utbildning
            sedan tidigare kanske lokalvårdare får inte alls lika mycket utbildning
            av företaget, så det finns ett starkt klassperspektiv i Sven Otto
            Littorins tänkande. Det är inte förvånande eftersom det är högerpolitik
            som den här regeringen bedriver.
          </note>
          <note type="speaker">
            Anf. 98 SYLVIA LINDGREN (s):
          </note>
          <note>
            Fru talman! Även jag vill tacka arbetsmarknadsministern för svaret.
          </note>
          <note>
            Det råder väl ingen tvekan om att det är svårt för företagen
            att hitta arbetskraft med rätt kompetens. Det gör att sysselsättningsutvecklingen
            bromsar in och att konjunkturavmattningen stärks. Det ser vi också
            i dag exempel på, inte minst i storstadsområdena.
          </note>
          <note>
            Som ett exempel kan nämnas att Stockholmsregionen i dag har brist
            på arbetskraft inom en rad verksamhetsområden, både inom den privata
            sektorn och inom den offentliga sektorn. Det gäller då transportsektorn,
            byggsektorn, tillverkningsindustrin, finansiella tjänster, restaurangbranschen,
            skolan och vården för att ta bara några aktuella exempel.
          </note>
          <note>
            Inte heller råder det väl någon tvekan om att näringspolitik
            och arbetsmarknadspolitik hänger ihop. Vi behöver varandra. Parterna
            behöver i allra högsta grad varandra. Då är det, ministern, oerhört
            viktigt att lyssna på båda parterna.
          </note>
          <note>
            Arbetsmarknadspolitiken prövas när konjunkturen vänder. Den dagen
            arbetsmarknadspolitiken verkligen prövas är när man måste rusta
            upp den som blivit friställd och se till att den personen snabbt
            kan komma ut i jobb igen. Det handlar också om att, när konjunkturen
            vänder och något företag läggs ned eller branscher inte har samma
            möjligheter som tidigare att ta emot folk, ge möjligheter till
            att sadla om och om att vara förberedd inför förändringar.
          </note>
          <note>
            Hur ser framtidens arbetsmarknad ut? Hur ser framtidsinriktningen
            där ut som Littorin vill beskriva den?
          </note>
          <note>
            Vi socialdemokrater här har tidigare uttryckt att vi ska konkurrera
            med kunskap och kompetens, inte med låga löner. För mig som socialdemokrat
            är det en bra ambition som syftar till att vara i framkant, som
            syftar till att satsa på utbildning och kompetens och också att
            satsa på att utveckla olika jobb. Det gäller då arbetslinjen och
            att hela tiden kunna vidareutveckla, få mer kompetens, undvika
            inlåsningseffekter, se till att motverka dåliga arbetsmiljöer
            och så vidare.
          </note>
          <note>
            En stor fråga, inte minst för många småföretagare, är den om
            bristen på kompetent arbetskraft som kan gå in och ta lediga jobb.
            Det råder ingen tvekan, fru talman, om att flaskhalsproblemen
            är tydliga. Svenskt Näringsliv har beräknat att antalet misslyckade
            rekryteringsförsök förra året uppgick till 90 000. Huvudanledningen
            är brist på arbetskraft med rätt utbildning och rätt erfarenhet.
            Ja, det är klart att man då lätt tar sig för pannan. Då är det,
            ministern, viktigt att lyssna både på näringslivet och på dem
            på arbetsmarknaden. Det är svårt att inse att det inte finns ett
            samband när det gäller de neddragningar på en rad former av utbildningar
            som regeringen genomfört och de flaskhalsar som uppstår.
          </note>
          <note>
            Jag ser verkligen fram emot ett mer fullödigt svar när det gäller
            dessa frågor än det skriftliga svar som ministern har avgett,
            och jag ser gärna att ministern utvecklar vilka initiativ han
            vill ta i dessa frågor.
          </note>
          <note type="speaker">
            Anf. 99 BERIT HÖGMAN (s):
          </note>
          <note>
            Fru talman! Också jag vill tacka statsrådet för svaret. I en
            tidigare debatt i dag rådde statsrådet oss socialdemokrater att
            inte befinna oss så mycket här i kammaren utan att vara ute i
            verkligheten. Jag kan försäkra statsrådet om att det är precis
            vad jag har gjort. Mina exempel är hämtade direkt ur verkligheten
            i samband med ett otal besök, inte minst i verkstadsindustrin
            i min valkrets, Värmland.
          </note>
          <note>
            Signalerna är samstämmiga: Vi behöver hjälp med arbetskraftsförsörjningen.
            Vi är beredda att ta vårt ansvar, och vi tar också vårt ansvar.
            Men det behövs naturligtvis samhälleligt stöd.
          </note>
          <note>
            Det är den beskrivning jag får vare sig det är ett litet företag
            med åtta anställda eller det är ett större företag med 120 anställda.
          </note>
          <note>
            Jag tycker att svaret på våra interpellationer visar att regeringen
            och arbetsmarknadsministern inte riktigt tar bekymret på allvar
            och inte riktigt har bemödat sig om att se den verklighet som
            vi de facto befinner oss i.
          </note>
          <note>
            Arild Öien är en av dem som driver Kils mekaniska verkstad. Han
            säger: Det är inte orderingången som är bekymret, utan det är
            tillgången på arbetskraft.
          </note>
          <note>
            Sylvia Lindgren nämnde Svenskt Näringslivs siffra på 90 000 misslyckade
            rekryteringsförsök. När vi skulle kunna göra så mycket mer väljer
            regeringen att avstå.
          </note>
          <note>
            I svaret hävdar statsrådet att arbetsmarknadsutbildning inte
            är så bra därför att behovet kan ha upphört när utbildningen är
            klar för att i nästa stycke säga att det är ungdomar som ska gå
            en yrkesinriktad utbildning. Det tar betydligt längre tid än vad
            arbetsmarknadsutbildningen tar.
          </note>
          <note>
            Hade regeringen dessutom valt att gå på vår linje när det gäller
            lärlingsutbildning hade den redan varit i gång och kunnat utgöra
            en del av lösningen. I stället har regeringen valt att dra frågan
            om lärlingsutbildning i långbänk och inte fått fram annat än någonting
            som på försök ska starta till hösten. Det är en väldigt lång tid
            för en arbetsgivare som behöver arbetskraft och för arbetskamrater
            som behöver arbetskamrater.
          </note>
          <note>
            Det är inte heller så att arbetskraften är utbytbar. Arbetskraften
            är inte en grå massa, utan det är unika människor med unik kunskap.
            Det är det synsättet som måste prägla regeringens arbete med arbetsmarknadsutbildning
            och med yrkesinriktad utbildning.
          </note>
          <note>
            Varför inte ta något av alla de förslag som vi socialdemokrater
            har presenterat i vår vårbudget för att lösa de akuta problemen
            4 500 platser i yrkesvux, 4 500 platser i kvalificerad yrkesutbildning
            ytterligare eller 3 000 platser för arbetsmarknadsutbildning i
            bristyrken? Varför vill inte regeringen agera?
          </note>
          <note type="speaker">
            Anf. 100 LARS-IVAR ERICSON (c):
          </note>
          <note>
            Fru talman! Jag kan utifrån mitt skånska perspektiv instämma
            i arbetsmarknadsministerns analys av utvecklingen på arbetsmarknaden.
            I Skåne räknar Arbetsförmedlingen med att 8 600 nya jobb tillkommer,
            vilket är en ökning av sysselsättningen med 1,6 procent. Till
            det ska läggas 3 600 jobb utanför länsgränsen, i första hand i
            Danmark. I slutet av året kommer den öppna arbetslösheten i Skåne
            att uppgå till 2,7 procent enligt prognosen.
          </note>
          <note>
            Det låter ju väldigt bra, men allt är inte glädjeämnen. Det råder
            stor brist på hantverkare. Då kan man fråga sig hur det har blivit
            så här. Jag vill gå några år tillbaka i tiden. År 2002 stod jag
            här i talarstolen och talade med ministrarna för näring, arbetsliv
            och utbildning. Jag påpekade då att om inget radikalt görs kommer
            vi inom tio år att ha en brist på 100 000 hantverkare. Jag nämnde
            att vi behöver få en uppvärdering av handens kunskaper. Men de
            svar jag fick kan man sammanfatta i ordet jaha.
          </note>
          <note>
            I stället betonades det hur viktigt det var att ungdomar på gymnasiet
            fick teoretisk behörighet för högskolestudier. Nu har vi facit.
            Nu ropar företagen efter golvläggare, tapetserare, plåtslagare,
            murare, rörläggare och svetsare.
          </note>
          <note>
            Vi har alldeles för länge haft en skola som har betonat teori
            i stället för att satsa på lärlingsutbildning och företagsförlagd
            utbildning. Men nu kommer enligt ministerns svar en verklighetsanpassad
            gymnasieskola.
          </note>
          <note>
            Jag har en fråga till ministern, och det handlar om hur den traditionella
            könsuppdelningen på arbetsmarknaden kan reduceras. Hur kan vi
            locka fler kvinnor till mansdominerade yrken till exempel inom
            transportindustrin?
          </note>
          <note>
            Ministern nämner i sitt svar arbetskraftsinvandring, och det
            är viktigt. Men det gäller också att ta vara på kunskapen hos
            alla de duktiga invandrare som redan finns här i Sverige. De har
            oftast en gedigen yrkesutbildning från hemlandet. Frågan är hur
            vi på ett bättre sätt kan validera de kunskaper som dessa har
            med sig hemifrån så att de kanske kan få en väg in på den svenska
            arbetsmarknaden.
          </note>
          <note type="speaker">
            Anf. 101 Arbetsmarknadsminister SVEN OTTO LITTORIN (m):
          </note>
          <note>
            Herr talman! Jag vill påminna om den fråga som Sven-Erik Österberg
            fick i Kommunalarbetaren för några veckor sedan: Vari ligger det
            nya i socialdemokratisk jobbpolitik? Han svarade så här: Egentligen
            är det inte så mycket nytt i sig.
          </note>
          <note>
            Jag kan bara understryka att det är det intrycket man får när
            man debatterar med interpellanterna. Naturligtvis tackar jag för
            interpellationen och också för engagemanget. Men egentligen försöker
            Socialdemokraterna säga två saker samtidigt. För det första: Lågkonjunkturen
            står för dörren, allt går åt pipsvängen, och det är regeringens
            fel. För det andra: Bristerna är så stora att vi nu måste satsa
            på mer Amsutbildning. Jag får inte riktigt logiken att gå ihop.
          </note>
          <note>
            Min utgångspunkt är att i högkonjunktur ska vi inte låsa fast
            arbetslösa med kort tid i arbetslöshet i olika typer av Amsåtgärder.
            I stället lägger vi mer resurser på dem som har lång tid i arbetslöshet
            för att sänka deras trösklar för att ta sig in. Vi fokuserar på
            en arbetsförmedling som fokuserar på arbetet och inte friår och
            annat som ni höll på med under förra mandatperioden.
          </note>
          <note>
            Även efter de konjunkturellt betingade neddragningar som vi gjorde
            under förra året har vi drygt 1,8 procent av arbetskraften i arbetsmarknadspolitiska
            åtgärder. Det är 90 000 personer som i dag får arbetsmarknadspolitisk
            utbildning eller stöd. Det är fler även efter de här neddragningarna
            än i nästan alla andra länder. Det gör att det är gott ställt
            för dem som behöver hjälp och utbildningar och annat för att komma
            i gång.
          </note>
          <note>
            Den gamla vägen med Amsutbildningar en masse har prövats. När
            vi tog över i högkonjunkturåret 2006 var 3 procent av arbetskraften
            i arbetsmarknadspolitiska åtgärder. Det var högst i västvärlden
            med undantag möjligen för Danmark och Nederländerna. Men vi hade
            en så stor andel av arbetskraften i arbetsmarknadspolitiska åtgärder
            samtidigt som vi hade en hög arbetslöshet och ett rekordstort
            utanförskap.
          </note>
          <note>
            Även om man kan ansluta sig till den goda vilja som jag hör hos
            interpellanterna måste man ta sig en funderare på om de verktyg
            som föreslås är de alldeles rätta. Ur min utgångspunkt underlättas
            matchningen på arbetsmarknaden av tre fyra olika åtgärder.
          </note>
          <note>
            För det första är ekonomiska incitament viktiga. Om det blir
            mer lönsamt att arbeta, billigare och enklare att anställa kommer
            fler att få ett arbete. Det är precis det vi har sett under de
            senaste två åren.
          </note>
          <note>
            För det andra: Om utbildningssystemet vill jag gärna prata mer.
            Det är oerhört viktigt att vi nu får ett utbildningssystem på
            plats som har en större koppling och anknytning till arbetsmarknadens
            krav och villkor framöver mer lärlingsutbildning, olika typer
            av praktikplatser, olika typer av sätt att validera utbildning
            hos personer som kommer hit från andra länder. Det leder naturligtvis
            till att vi får en större koppling mellan utbildningssystemet
            och arbetsmarknaden. Det kan aldrig vara så att arbetsmarknadspolitiken
            ska ersätta brister i ett utbildningssystem. Det räcker inte riktigt,
            utan vi måste se till att utbildningssystemet fungerar.
          </note>
          <note>
            För det tredje är det viktigt med Arbetsförmedlingens organisation
            och verktyg. Nu har vi en myndighet med ett mål, att förmedla
            arbeten, inte 21 myndigheter med 40 delmål som när vi tog över.
          </note>
          <note>
            För det fjärde: Det var Sylvia Lindgren som frågade om arbetsgivarnas
            och företagarnas ansvar i utbildningar. Min enkla analys är den
            här: Om vi har brist som vi nu har på lastbilschaufförer i Mälardalen
            ska man ta sig följande funderare. Om ett företag investerar 2
            ½ miljon i en ny lastbil, varför kan man då inte investera 40
            000 i ett lastbilskörkort till dem som ska köra lastbilen i stället
            för att hela tiden hänvisa till skattebetalarna och staten för
            att ta hand om den saken? Vi behöver mer och bättre samarbete
            mellan Arbetsförmedlingen och arbetsgivare, kommuner och andra
            som vill jobba med dessa frågor för att få fler i arbete. Det
            finns inga snabba lösningar, men det finns en god strukturell
            politik.
          </note>
          <note type="speaker">
            Anf. 102 MONICA GREEN (s):
          </note>
          <note>
            Herr talman! Sven Otto Littorin säger att han inte får ihop det
            som vi kräver. Vi säger: Titta, arbetsmarknadsministern, vad som
            sägs i alla prognoser inför nästa år! Arbetslösheten kommer att
            öka och arbetstillfällena att minska. Därför behöver arbetsmarknadsministern
            tänka om och satsa på utbildning i bland annat bristyrken och
            på andra typer av utbildningar.
          </note>
          <note>
            När vi säger det tycker arbetsmarknadsministern att det inte
            går ihop. Jag tycker att det går ihop helt fullt och fast. Det
            är precis så man ska göra när man ser en vikande arbetsmarknad.
            Då måste vi satsa på utbildning, utbildning, utbildning. Ni har
            gjort tvärtom.
          </note>
          <note>
            Ni har skurit ned komvux, slaktat komvux med en tredjedel. Människor
            ska inte få en chans, en chans till och en chans till här i livet.
            De ska bara få chansen som ungdom, och sedan är det kört. Om du
            inte fixar det då kan du glömma stöd från samhället. Det är en
            av de cyniska saker som arbetsmarknadsministern säger här i retoriken.
          </note>
          <note>
            En annan sak är det som är en sådan klassisk högerpolitik: Det
            måste löna sig att arbeta. Det är incitamentet, som det heter
            på borgerligt språk. Om du bara blir tillräckligt fattig hittar
            du ett jobb. Det är vad Sven Otto Littorin står här och säger.
          </note>
          <note>
            Han svarar att antalet människor i arbete måste öka och att det
            måste löna sig mer att arbeta. Alltså måste de bli fattigare,
            eftersom de har valt det själva. Sven Otto Littorin står här och
            säger att de egentligen är lata. Blir de bara tillräckligt fattiga
            hittar de ett arbete.
          </note>
          <note>
            Det är en cynisk människosyn. Jag tror mycket mer på människorna
            än vad Sven Otto Littorin gör. Jag vet att dessa människor vill
            ha ett arbete. De har svårigheter därför att de kanske har kort
            utbildning och behöver hjälp på olika sätt. De har kanske på annat
            sätt svårigheter och behöver hjälp att komma över vissa trösklar.
            Ju längre bort du står från arbetsmarknaden desto mer hjälp behöver
            du på olika sätt.
          </note>
          <note>
            Det är tragiskt att Sven Otto Littorin inte ens vill ta till
            sig varningssignalerna som nu allt fler prognosinstitut kommer
            med och bland annat Arbetsförmedlingen själv. De säger att det
            nästa år blir en vikande orderingång från exportindustrin. Det
            sprider sig också till den privata tjänstesektorn.
          </note>
          <note>
            Dessutom blir hushållen alltmer pessimistiska. Det medför också
            att det går snabbare nedför från högkonjunkturen. Den inte bara
            dämpas, utan det kommer att gå ganska så snabbt nedför. Det är
            därför som det är så allvarliga orosmoment.
          </note>
          <note>
            Det är lite tragiskt att Sven Otto Littorin har kört fast. Vår
            politik gav jobb, säger han. Det är egentligen tvärtom. Ni tog
            över i en högkonjunktur. Ni säger att ert jobbskatteavdrag har
            gett jobb. Det har visat sig att nu när er politik biter är det
            i själva verket tvärtom.
          </note>
          <note>
            Jag hade velat att den här diskussionen skulle leda till att
            Sven Otto Littorin skulle säga: Vi ska nog titta över det här
            och fundera på hur vi ska kunna starta verksamheter. Det är sådant
            som vi tidigare talat om arbetsmarknadsminister Sven Otto Littorin
            och jag.
          </note>
          <note>
            Det gäller bland annat sådant som Byggsoft i Skövde. Där kunde
            människor få möjlighet att utbilda sig till snickare, golvläggare,
            kakelläggare, och så vidare. De hade väldigt bra möjligheter,
            och de fick också jobb efteråt.
          </note>
          <note>
            Sådana typer av utbildningsinstrument behövs i dag. Det skulle
            man behöva satsa mer på i framtiden och inte tvärtom som arbetsmarknadsministern
            här har sagt.
          </note>
          <note type="speaker">
            Anf. 103 SYLVIA LINDGREN (s):
          </note>
          <note>
            Herr talman! Jag är fortfarande stolt över det som vi tidigare
            uttryckt att vi i Sverige ska kunna konkurrera med kunskap och
            kompetens och inte med låga löner. Därför blir jag olycklig när
            jag läser interpellationssvaret.
          </note>
          <note>
            I svaret står: Regeringen har vidtagit flera åtgärder för att
            stimulera utbudet av arbetskraft. Exempel på detta är jobbskatteavdragets
            två steg, förändringar inom sjuk- och arbetslöshetsförsäkringen
            samt lägre volymer i arbetsmarknadspolitiska program.
          </note>
          <note>
            Man slår sig alltså för bröstet när det gäller a-kassan som har
            förlorat 500 000 medlemmar. Man tycker att det är bra och stimulerar
            arbetskraften. Det är samma sak med sjukförsäkringssystemet. Vissa
            borgerliga företrädare till och med applåderade här i kammaren
            härförleden utan att ta hänsyn till vad det innebär för den enskilde
            individen. Inte minst är det relevant för det vi nu diskuterar
            att volymerna i de arbetsmarknadspolitiska programmen har skurits
            ned.
          </note>
          <note>
            För mig som socialdemokrat är det oerhört viktigt att ha bra
            jobb, utvecklande jobb och jobb som också kan ge en utveckling
            för framtiden. Därför är arbetslinjen så väldigt viktig och att
            man inte får inlåsningseffekter i dåliga jobb som ofta leder direkt
            till lönedumpning.
          </note>
          <note>
            Herr talman! När man är ute i landet och besöker Arbetsförmedlingen
            finns det en förtvivlan hos många som jobbar där för att det inte
            finns några resurser att sätta in. Det finns inga resurser att
            ge vare sig praktik eller arbetsmarknadsutbildning för att de
            som står längst ifrån arbetsmarknaden ska kunna komma tillbaka
            i arbete. Många gånger är det också de människorna som har möjligheter
            att kunna utbildas till de bristyrken som vi står inför. Men det
            fordras att man sätter in åtgärder i tid. Det kan man inte göra
            efteråt.
          </note>
          <note>
            Arbetsmarknadsministern sade här någonting om en lastbil. Jag
            tror inte att man investerar i en ny lastbil, utan man behåller
            tyvärr den gamla. Man utökar inte verksamheten när man inte vet
            att man får kompetent arbetskraft. Då kör man med den gamla lastbilen.
            Man investerar inte i en ny förrän man vet att man har förare
            som kan köra den nya lastbilen. Det som är ännu allvarligare är
            att man skulle kunna utöka antalet fordon i åkeriet om det fanns
            fler förare. Det är också en del i att få snurr på hjulen i de
            här frågorna.
          </note>
          <note>
            Arbetsmarknadsutbildningar borde vara en av nyckelfrågorna för
            framgång i att möta det framtida arbetskraftsbehov som företagen
            har. Ministern säger att den borgerliga politiken fungerar. Gäller
            inte det som Svenskt Näringsliv oroas över? Det säger att man
            förra året inte kunde rekrytera 90 000 personer beroende på att
            det var brist på arbetskraft.
          </note>
          <note>
            Oroas inte ministern över vad Arbetsförmedlingens personal uppfattar
            när det gäller varför man inte får fler i arbete?
          </note>
          <note type="speaker">
            Anf. 104 BERIT HÖGMAN (s):
          </note>
          <note>
            Herr talman! Det är inte bara jag och interpellanterna här i
            dag som är bekymrade. Industrin skriker efter arbetskraft, står
            det i Värmlands Folkblad den 5 juni, långt efter att jag hade
            skrivit min interpellation. Chefen för kompetenscentrum Stål &amp;
            Verkstad som organiserar och engagerar alla verkstadsföretag i
            länet uttrycker sin djupa oro över den situation som är. Samtidigt
            vet vi att långtidsarbetslösheten bland unga män har ökat på många
            håll i landet.
          </note>
          <note>
            Jag måste ställa frågan: Varför är det viktigare att lägga pengar
            på hushållsnära tjänster än att stimulera arbetskraft till basindustrins
            underleverantörer? Vad är det som ger mest nytta för bnp, för
            tillväxten och därmed för välfärden? Vad är det som skapar mest
            rättvisa och möjligheter?
          </note>
          <note>
            Det spelar ingen roll hur enkelt det är att anställa om den kvalificerade
            arbetskraften saknas. Jag delar mina kamraters synpunkter här.
            Det är cyniskt att tala om att arbetskraften blir billigare. Det
            handlar om kvalificerad arbetskraft och yrkesarbetare som ska
            utföra ett viktigt jobb.
          </note>
          <note>
            Monica Green tog också upp att företagsförlagd utbildning är
            en klassfråga. Det är inte bara fråga om det. Det är också en
            fråga om små och större företag. De små företagen har naturligtvis
            mindre förutsättningar att avsätta arbetsledare och handledare
            för att lära ut jobbet på den dyra maskinen eller den dyrare investeringen.
            Därför uteblir det företagsförlagda lärande som uppenbarligen
            är nödvändigt även om vi har ett utbildningssystem.
          </note>
          <note>
            Det är därför obegripligt för mig att inte arbetsmarknadsministern
            och regeringen ger större möjligheter att göra en armkrok med
            näringslivet om det som skulle kunna vara en varvad utbildning,
            det vill säga en varvning mellan arbete och praktik.
          </note>
          <note>
            I min interpellation har jag också tagit upp att regeringen åtminstone
            kunde kompensera de riktigt små företagen för den arbetsgivaravgiftshöjning
            som man åsamkade dem det första man gjorde när man tillträdde.
            Nu ser jag att Maud Olofsson har bestämt sig för att det nog är
            en bra idé att sänka arbetsgivaravgiften för små företag. Delar
            statsrådet Littorin den uppfattningen?
          </note>
          <note type="speaker">
            Anf. 105 LARS-IVAR ERICSON (c):
          </note>
          <note>
            Herr talman! Företagen skriker efter arbetskraft. Vi hör om hur
            Arbetsförmedlingen kan ha svårt att förmedla arbetskraft. Jag
            vill i detta sammanhang peka på en ofta förbisedd rekryteringsbas
            något som vi har diskuterat tidigare i kammaren i dag. Jag tänker
            på de sociala företagen. Där finns arbetskraft som med rätt stöd
            och hjälpmedel och kanske med stöd av arbetsbiträden kan göra
            viktiga insatser på en arbetsplats.
          </note>
          <note>
            Jag har som exempel Medvind. Det är ett företag i Glimåkra. I
            detta sociala företag har det fungerat så att många av de anställda
            har kunnat slussas vidare till det stora företaget Ikea. Det är
            ett mycket gott exempel på socialt företagande.
          </note>
          <note>
            Jag känner till arbetsmarknadsministerns och regeringens positiva
            inställning till de sociala företagen. Jag hoppas att de aviserade
            regelförenklingarna kan medverka till att de sociala företagen
            ökar i antal och också att företagare runt om i Sverige förstår
            att här finns en rekryteringsbas för att skaffa anställda till
            en mängd olika yrken.
          </note>
          <note type="speaker">
            Anf. 106 Arbetsmarknadsminister SVEN OTTO LITTORIN (m):
          </note>
          <note>
            Herr talman! Jag håller med Lars-Ivar Ericson på den sista punkten.
            Vi har pratat om detta tidigare. Jag menar att de sociala företagen,
            frivilligorganisationer och andra är bra steg tillbaka till arbetsmarknaden
            för alla dem som Socialdemokraterna lämnade utanför.
          </note>
          <note>
            Låt oss gå tillbaka till grundfåran i denna interpellationsdebatt.
            Vi har 90 000 personer i arbetsmarknadspolitiska åtgärder just
            nu. Även efter våra neddragningar har vi 1,8 procent av arbetskraften
            i arbetsmarknadspolitiska åtgärder. Det är en av de högsta siffrorna
            i världen. Samtidigt som vi gjorde neddragningen har den totala
            långtidsarbetslösheten sjunkit. När man räknar ihop andelen öppet
            långtidsarbetslösa med personer i Amsåtgärder har den siffran
            sjunkit med över 20 000 personer.
          </note>
          <note>
            Tidigare har vi låst fast personer i olika Amsåtgärder. I stället
            har man nu, med en arbetsförmedling som är fokuserad på att förmedla
            arbete, fått en möjlighet att komma tillbaka i arbete, få en lön
            och få en arbetsgemenskap och en framtid att se fram emot.
          </note>
          <note>
            Vi ändrar också utbildningssystemet för att få en bättre koppling,
            som jag förut nämnde, mellan utbildningssystemet och arbetsmarknaden.
            Där välkomnar jag den diskussion vi hade förut om lärlingsutbildning,
            yrkespraktik och annat. Jag tror, liksom några av mina meddebattörer,
            att det är viktiga inslag. Vi kan och ska ha dem i de aktiva arbetsmarknadspolitiska
            åtgärderna, men vi ska också se till att det finns mer av detta
            i utbildningssystemet i stort. Det blir alltid mycket dyrare att
            reparera brister i utbildningssystemet i arbetsmarknadspolitiken
            än att göra rätt från början.
          </note>
          <note>
            Det ska löna sig att jobba, säger vi. Då säger Socialdemokraterna
            att det är låglönepolitik. Det gör mig lite förfärad, för det
            visar att ni har övergivit och fortsätter att överge arbetslinjen.
            Det är klart att det ska löna sig att jobba!
          </note>
          <note>
            Sven-Erik Österberg svarade i Kommunalarbetaren den 13 maj på
            frågan vari det nya i socialdemokratisk jobbpolitik ligger: Egentligen
            är det inte så mycket nytt i sig.
          </note>
          <note>
            Nej, just det. Det verkar vara samma brist på jobbpolitik som
            ni tänker gå till val på 2010 som ni gick till val på 2006. Vår
            framgångsrika jobbpolitik där utanförskapet kommer att minska
            med 200 000 denna mandatperiod står i kontrast till en Amspolitik
            som vi har sett tidigare där man låser fast personer i olika arbetsmarknadspolitiska
            utbildningar med låg effektivitet.
          </note>
          <note>
            Faktum är att utanförskapet minskade dramatiskt. Arbetslösheten
            har inte varit så här låg sedan 1991. Sysselsättningen har inte
            varit så här hög på decennier. Antalet arbetade timmar i ekonomin
            har inte varit så här stort sedan vi började mäta på 60-talet.
          </note>
          <note>
            Frågan som vi kommer tillbaka till är hur vi hanterar bristyrkesproblematiken.
            Det är en viktig och väsentlig fråga. Jag noterar att Socialdemokraterna
            tycker sig kunna lösa detta med Amsutbildning. Det är väl en del
            av svaret. Det är därför vi har 90 000 personer i aktiva arbetsmarknadspolitiska
            åtgärder och program. Men det räcker inte. Vi måste dessutom jobba
            mer med att få ett utbildningssystem som kopplar bättre till arbetsmarknaden.
            Vi måste se till att vi får ett förbättrat samarbete mellan arbetsförmedling
            och arbetsgivare och kanske dela på kostnader, sätta upp gemensamma
            projekt och annat.
          </note>
          <note>
            Vi måste också se till att vi gör det fortsatt mer lönsamt att
            arbeta och billigare och enklare att anställa. Därför har vi till
            exempel sänkt arbetsgivaravgifterna för ungdomar med 9 miljarder
            för att göra det billigare och enklare att anställa ungdomar.
          </note>
          <note type="speaker">
            Anf. 107 MONICA GREEN (s):
          </note>
          <note>
            Herr talman! Det blir väldigt mycket upprepning från Sven Otto
            Littorins sida. Han verkar tro att om han säger tillräckligt många
            gånger att regeringen har en jobbpolitik så tror folk det till
            slut. Men folk är inte så lättlurade som Sven Otto Littorin tror.
            Det är jättebra att vi har haft en högkonjunktur. Det är fantastiskt!
            Vi ska utnyttja det och vi är fortfarande inne i en någorlunda
            bra tid.
          </note>
          <note>
            Men vi pratar om framtiden nu. Vi pratar om de prognoser som
            tyvärr visar att tillgången på arbete kommer att minska och att
            arbetslösheten kommer att öka redan nästa år.
          </note>
          <note>
            Arbetsmarknadsministern behöver ta dessa signaler på allvar.
            Därför är det så tragiskt när Sven Otto Littorin säger: Vi har
            gjort jobbpolitiken.
          </note>
          <note>
            Nej, ni har lyckats rida på högkonjunkturen. Det är jättebra
            att vi har haft en högkonjunktur. Men det har inte varit till
            gagn för de arbetslösa att de har fått ett jobbskatteavdrag. Det
            är inte det som har gjort att de har fått ett jobb, utan det är
            att det har gått bra för företagen. Det måste vi se till att det
            även fortsättningsvis gör. Vi måste se till att man har råd att
            anställa och inte göra som den borgerliga regeringen och sänka
            skatterna med 7080 miljarder för de mest välbeställda, vilket
            gör att kommuner och landsting inte har pengar att ha folk anställda
            och öka servicen till kommuninvånarna när vi väl går in i lågkonjunkturen.
            Det kommer också att öka på arbetslösheten när vi går in i nästa
            lågkonjunktur.
          </note>
          <note>
            Jag har inte blivit klokare av denna debatt. Jag ville att arbetsmarknadsministern
            skulle ta sitt förnuft till fånga och säga att man skulle fundera
            ut hur man ska möta den kommande lågkonjunkturen. Men Sven Otto
            Littorin har kört huvudet i sanden.
          </note>
          <note type="speaker">
            Anf. 108 SYLVIA LINDGREN (s):
          </note>
          <note>
            Herr talman! Man får hålla igen så att man inte tappar fattningen
            och blir väldigt arg och irriterad. Men Sven Otto Littorin ska
            inte få mig dithän, även om jag tycker att det är magstarkt att
            gång efter annan under de timmar vi har debatterat olika ärenden
            hänvisa till en artikel i Kommunalarbetaren där Sven-Erik Österberg
            lär ha sagt: Inte så mycket nytt i sig.
          </note>
          <note>
            Men han kan inte ha svarat så på varenda fråga vi har debatterat!
            Jag tror inte på det, även om jag kan tro på raderna i Kommunalarbetaren.
          </note>
          <note>
            Alla våra motioner, interpellationer och frågor Sven Otto Littorin
            har sagt att det bjuds på tårta vid var hundrade beror på att
            den politik som Sven Otto Littorin bedriver inte gillas. Det finns
            all anledning att ha frågor kring den. Ytterst handlar det om
            ett människovärde.
          </note>
          <note>
            Visst ska det löna sig att jobba. Men det ska vara bra jobb.
            Det ska vara välavlönade jobb även om det är så att lönebildningen
            inte direkt görs här utan av arbetsmarknadens parter. Vi ska ha
            bra arbetsmiljö. Vi ska ha trygghet och rättvisa. Vi ska ha en
            a-kassa värd namnet. Vi ska ha en arbetsmarknadsutbildning och
            kompetensutveckling som fungerar. Det har ni medverkat till att
            skära ned, och det är vi såklart frustrerade över.
          </note>
          <note>
            Det kanske inte är så mycket nytt i sig, men det ni har dragit
            ned på är så himla mycket, och det måste byggas upp igen för att
            skapa en trovärdighet. När det gäller den trovärdigheten har tyvärr
            Sven Otto Littorin försatt sig i en situation att han inte kan
            vidareutveckla den efter debatten i dag. Trots det trevlig sommar!
          </note>
          <note type="speaker">
            Anf. 109 BERIT HÖGMAN (s):
          </note>
          <note>
            Herr talman! När jag har besökt företag är det inte stående ovationer
            över regeringens politik jag har mött. De undrar försynt och enkelt
            varför inte kompetensråden finns kvar den där organisationen som
            länsarbetsnämnden så förträffligt höll i och där företagarnas
            företrädare, länsarbetsnämnden och fackliga organisationer kunde
            diskutera, planera och genomföra exempelvis utbildning till bristyrken.
          </note>
          <note>
            Det finns till och med de som säger till mig: Om det nu är en
            sådan efterfrågan på arbetskraft att det inte behövs några stimulanser
            varför är då regeringen beredd att stimulera och subventionera
            direktörernas hushållsnära tjänster men inte deras företags arbete
            med utbildning av arbetskraft? Vari ligger logiken? Var ligger
            rättvisan? Och var ligger siktet på tillväxt och därmed välfärd?
          </note>
          <note>
            Företagarna undrar om regeringen är intresserad av företagsamhet
            i hela landet. Vi vet att lönsamheten kan skifta och att det krävs
            ett oerhört hårt arbete av de små företagen. Det gäller att både
            samarbeta och samverka för att ta hem större order från en större
            industri, vanligtvis inom basnäringen.
          </note>
          <note>
            Det har nått mig att det är ett nytt Gnosjöuppror på gång med
            utropet: Regeringen gör inget! Jag håller med.
          </note>
          <note type="speaker">
            Anf. 110 Arbetsmarknadsminister SVEN OTTO LITTORIN (m):
          </note>
          <note>
            Herr talman! Den 13 maj i år blev Sven-Erik Österberg intervjuad
            i tidningen Kommunalarbetaren. Han fick då frågan: Vari ligger
            det nya i socialdemokratisk jobbpolitik? Han svarar: Egentligen
            är det inte så mycket nytt i sig. Sylvia Lindgren återupprepar
            det med sin beskrivning.
          </note>
          <note>
            Det visar den här debatten på ett tydligt sätt, tycker jag. Samma
            gamla Amspolitik står i kontrast mot en effektiv jobbpolitik där
            arbetslösheten nu har sjunkit snabbare än i något annat industrialiserat
            västland på de senaste två åren. Arbetslösheten har inte varit
            så här låg sedan 1991. Sysselsättningen har inte varit så här
            låg på decennier. Antalet arbetade timmar i ekonomin slår alla
            rekord sedan man började mäta i början av 60-talet.
          </note>
          <note>
            Över 200 000 personer lämnar det utanförskap som ni lämnade efter
            er och kommer i ett arbete under den här mandatperioden. Det är
            personer som har stått långt utanför arbetsmarknaden och som nu
            har en möjlighet att få en lön att leva på. De får en arbetsgemenskap
            att känna trygghet i och en framtid att se fram emot.
          </note>
          <note>
            När Sylvia Lindgren med darr på stämman pratar om människovärde
            undrar jag om det var det människovärdets sida som hon stod på
            när ni lämnade efter er var femte svensk i arbetsför ålder i utanförskap.
            Det var 100 000 ungdomar den högsta ungdomsarbetslösheten i hela
            Europa som ni lämnade efter er. Var det människovärdigt? Mitt
            svar på den frågan är nej.
          </note>
          <note>
            Det är därför vi måste göra det vi gör för att se till att fler
            får en möjlighet att delta på arbetsmarknaden. Vi kan naturligtvis
            diskutera exakt hur många som ska delta i arbetsmarknadspolitiska
            åtgärder. Det gör jag gärna. I dag är det nästan 90 000 personer
            som deltar i aktiva arbetsmarknadspolitiska åtgärder och i olika
            program. Det är 1,8 procent av arbetskraften en av de högsta siffrorna
            i Europa. Ert svar på utanförskapsbekämpningen är att lägga på
            ytterligare ett par tusen, och sedan är det löst. Det är åtminstone
            det jag har förstått av debatten.
          </note>
          <note>
            Jag tackar och önskar en glad sommar!
          </note>
          <note>
            Överläggningen var härmed avslutad.
          </note>
          <note>
            15 § Svar på interpellation 2007/08:698 om konsekvenser av reglerna
            för deltidsarbetslösa
          </note>
          <note type="speaker">
            Anf. 111 Arbetsmarknadsminister SVEN OTTO LITTORIN (m):
          </note>
          <note>
            Herr talman! Jennie Nilsson har frågat mig vad jag avser att
            göra för att heltidsarbetslösa som tar så kallade ströarbeten
            inte ska klassificeras om som deltidsarbetslösa och därmed få
            färre ersättningsdagar.
          </note>
          <note>
            Låt mig börja med att redogöra för hur de nya reglerna för deltidsarbetslösa
            fungerar.
          </note>
          <note>
            Det inte så att antalet ersättningsdagar minskar för deltidsarbetslösa.
            Det har däremot införts en begränsning för hur många ersättningsdagar
            som kan användas vid deltidsutfyllnad. Med den nya begränsningen
            kan en person som söker arbete ta ett deltidsarbete och få komplettering
            från arbetslöshetskassan under en begränsad tid för att pröva
            om deltidsarbetet leder vidare till ett arbete med en arbetstid
            som motsvarar den sökandes arbetsutbud. Begränsningen syftar bland
            annat till att förhindra att personer ska fastna i ofrivillig
            deltidsarbetslöshet. När deltidsdagarna är slut har den sökande
            möjlighet att få fortsatt arbetslöshetsersättning vid arbetssökande
            på heltid.
          </note>
          <note>
            Den nyligen införda begränsningsregeln syftar dels till att förstärka
            de deltidsarbetslösas incitament att söka heltidsarbete, dels
            till att sätta press på arbetsgivarna att i större utsträckning
            erbjuda heltidsarbete. De deltidsarbetslösas incitament att i
            större utsträckning söka heltidsjobb i kombination med att det
            faktiskt är kostsamt för företag att byta ut personal med jämna
            mellanrum förväntas leda till att företag i högre grad än tidigare
            kommer att erbjuda heltidsanställning i stället för att anställa
            nya personer på deltid.
          </note>
          <note>
            Jennie Nilsson har missuppfattat att den som är heltidsarbetslös
            skulle straffas om han eller hon tar ett så kallat ströarbete
            genom att klassificeras om till att vara deltidsarbetslös och
            därmed endast ha rätt till 75 ersättningsdagar. Jennie Nilsson
            frågar mig vad jag avser att göra för att snarast komma till rätta
            med detta problem.
          </note>
          <note>
            Låt mig påpeka att det inte är Arbetsförmedlingens kodning av
            de arbetslösa som leder till att deltidsdagarna börjar räknas.
            Begränsningen sker genom att arbetslöshetskassorna räknar antalet
            ersättningsdagar som används per vecka då personen också arbetar
            oavsett vilken kod den arbetslöse har på Arbetsförmedlingen.
          </note>
          <note>
            Mot bakgrund av ovanstående avser jag inte att vidta någon ytterligare
            åtgärd i denna fråga.
          </note>
          <note type="speaker">
            Anf. 112 JENNIE NILSSON (s):
          </note>
          <note>
            Herr talman! Jag vill börja med att tacka för svaret. Tyvärr
            tycker jag att ministern skjuter lite vid sidan om målet i sitt
            svar. Det beror kanske på att jag har varit otydlig i min fråga,
            så jag ska göra ett försök att förtydliga mig.
          </note>
          <note>
            Den ursprungliga rubriken på interpellationen var Dubbla budskap
            om arbetslinjen . Min frågeställning handlar om huruvida det är
            ministerns uppfattning att arbetslinjen främjas av de nuvarande
            reglerna för deltidsstämplingen.
          </note>
          <note>
            För att göra det här riktigt konkret ska jag ta ett exempel ur
            verkligheten. För en liten tid sedan blev jag kontaktad av en
            kille som heter Karl-Fredrik. Efter att ha arbetat heltid i 13
            år på en metallindustri hade han blivit arbetslös när företaget
            lade ned sin verksamhet i Sverige. Han och hans sambo hade precis
            köpt hus. Tajmningen var för honom den sämsta tänkbara.
          </note>
          <note>
            För att så snabbt som möjligt få ett nytt arbete skötte han sig
            som en, i alla fall enligt min mening, exemplarisk arbetssökande.
            Han satte sig och ringde runt till olika arbetsgivare, talade
            om att han var arbetslös och erbjöd sina tjänster. Ganska så snart
            fick han napp hos kommunen, där han erbjöds att få arbeta som
            timanställd. Han hade visserligen ingen utbildning och kunde därför
            inte komma i fråga för en fast anställning. Men det fanns alltid
            behov av att fylla upp strötimmar när någon var sjuk eller hade
            enstaka semesterdagar. I tron att han skulle skaffa sig ytterligare
            erfarenheter som förhoppningsvis skulle kunna bidra till att han
            blev mer anställningsbar samtidigt som han sparade ersättningsdagar
            från a-kassan de dagar han i stället arbetade hoppade han glatt
            på erbjudandet.
          </note>
          <note>
            Resultatet blev att han som regel givits arbete en till två dagar
            i veckan och att han nu har upptäckt att han inte har någonting
            för sina ansträngningar.
          </note>
          <note>
            I april får han nämligen ett brev där han blir informerad om
            de nya reglerna om ersättningsdagarna för deltidsarbetslösa och
            hur det kommer att påverka honom och hans situation. I stället
            för att som han har trott spara ersättningsdagar genom att gå
            in och ta ett arbete som han har kunnat få räknas han nu som deltidsarbetslös
            med innebörden att han har rätt att fyllnadsstämpla i 75 dagar.
            Det är 75 dagar som dessutom räknas av från de ursprungliga 300
            dagarna och som kommer att ta slut ganska fort om han fortsätter
            att arbeta som han nu gör.
          </note>
          <note>
            Om jag ska ge mig på att försöka tolka ministerns svar till mig
            är det något i stil med: Det är ingen ko på isen eftersom reglerna
            är utformade så att Karl-Fredrik har möjlighet att få fortsatt
            arbetslöshetsersättning vid arbetssökande på heltid när deltidsdagarna
            är slut.
          </note>
          <note>
            Med det kommer vi tillbaka till det som är grunden för min frågeställning.
            Ska svaret tolkas som att när deltidsdagarna är slut rekommenderar
            ministern Karl-Fredrik att neka ta det arbete som han erbjuds
            av kommunen? Hur rimmar det i så fall med arbetslinjen? Att neka
            arbete har tidigare varit förknippat med risk för avstängning
            från a-kassan. Är det ministerns mening att det numera inte gäller
            för den som söker eller önskar sig ett heltidsarbete? Hur kommer
            det i så fall att påverka exempelvis ungas möjligheter att få
            in en fot på arbetsmarknaden och att genom ströjobb och timvik
            visa upp sig för många olika arbetsgivare samtidigt som de skaffar
            sig nyttiga erfarenheter?
          </note>
          <note>
            Vad är logiken i följande: Om man arbetar halva dagar eller halva
            veckor får man som arbetssökande 75 a-kassedagar. Men om man i
            stället arbetar heltid varannan vecka och är helt arbetslös varannan
            vecka får man 300 a-kassedagar.
          </note>
          <note>
            Samtliga exempel blir 50 procent hur man än vänder och vrider
            på dem. Det enda som skiljer exemplen åt är hur arbetet är fördelat.
            Det torde väl sätta alla argument om incitament ur spel då det
            i stället blir en fråga om att vara kreativ.
          </note>
          <note type="speaker">
            Anf. 113 Arbetsmarknadsminister SVEN OTTO LITTORIN (m):
          </note>
          <note>
            Herr talman! Jag ska kanske börja i en annan ända. De tidigare
            reglerna för deltidsstämpling gjorde ju att det i extremfallet
            gick att deltidsstämpla i upp till 18 år. Det är klart att det
            inte var bra. Arbetslöshetsförsäkringen är tänkt att vara en omställningsförsäkring.
            Men med den tidigare konstruktionen var det inte längre det utan
            något slags evig utfyllnad för deltidsarbetslösheten.
          </note>
          <note>
            Nu kan arbetsgivarna inte ducka längre. Det går inte att låta
            bli att organisera sitt arbete på ett sådant sätt att man skjuter
            över kostnader till skattebetalarna eller a-kassorna, utan nu
            måste man organisera om det. Det är precis det som sker. Deltidsarbetslösheten
            sjunker kraftigt i kommunerna. Och sedan vi aviserade dessa regler
            har deltidsarbetslösheten sjunkit med en femtedel. Det är den
            största sänkningen av deltidsarbetslösheten som vi har sett så
            länge jag kan se av statistiken.
          </note>
          <note>
            Jag vill också påminna om att även Socialdemokraterna ville begränsa
            möjligheterna till deltidsstämpling. Det hörde vi bland andra
            Peter Eriksson säga här i kammaren för något år sedan. Socialdemokraterna
            gjorde också det under 80- och 90-talen. Det var 150, 100 och
            till med 50 dagar som begränsningen gällde för något decennium
            sedan.
          </note>
          <note>
            Jag kan naturligtvis inte kommentera det enskilda fall som Jennie
            Nilsson tar upp, och jag kan inte heller utesluta att det finns
            den typen av konstigheter i systemet. Det erkänner jag glatt.
            Men vad jag kan erkänna är att vi naturligtvis hela tiden ser
            över det regelverk som finns just för att försöka undvika den
            här sortens exempel som Jennie Nilsson anför. Vi vill naturligtvis
            ha ett system som främjar arbete och som främjar en återgång till
            arbete. Vi ska försöka ta till vara alla försök att komma tillbaka
            till arbete.
          </note>
          <note>
            Detta är komplexa system. Jag är ödmjuk inför svårigheterna att
            konstruera det perfekta eller det hundraprocentigt felfria systemet.
            Men jag är också ödmjuk nog att säga att om vi upptäcker fel som
            går att rätta till ska vi försöka göra det. I grunden är det arbetslinjen
            som vi fokuserar på. Allas möjligheter och intresse att ta sig
            tillbaka till arbetsmarknaden ska främjas.
          </note>
          <note type="speaker">
            Anf. 114 JENNIE NILSSON (s):
          </note>
          <note>
            Herr talman! Arbetsmarknadsministern började med att konstatera
            att de gamla reglerna inte var bra. Där tror jag att vi är överens.
            Vårt förslag till lösning på detta problem handlade om att försöka
            lagstifta om en rätt till heltid och en möjlighet till deltid.
            Det hade varit ett effektivt sätt att ta bort denna möjlighet
            att gå och stämpla i 18 år eftersom alla som ville arbeta heltid
            i sådana fall också skulle ha fått arbeta heltid.
          </note>
          <note>
            Detta säger den nuvarande regeringen nej till. Det kan jag ha
            all respekt för. Det som jag inte kan ha respekt för är hur man
            väljer att i stället lösa detta. Det som man gör är att man lägger
            över ansvaret på den enskilda individen. Det är den enskilda deltidsarbetslösa
            individen som får bära ansvaret för ett problem som har, precis
            som ministern säger, pågått i decennier.
          </note>
          <note>
            Ministern säger att arbetsgivarna nu måste omorganisera sin verksamhet.
            Med all respekt för honom tror jag att det är lite naivt. Jag
            tror att bra arbetsgivare säkert redan försöker göra det i första
            hand. Jag tror inte att det kommer att bli någon stor effekt av
            detta förslag, framför allt inte då man öppnar för en möjlighet
            både för den kreativa anställda och för den kreativa arbetsgivaren
            att kringgå hela systemet genom att erbjuda exempelvis halvtidsarbete
            den ena veckan och ingenting alls den andra veckan. Då har man
            redan här byggt in en inkonsekvens i systemet.
          </note>
          <note>
            Det som däremot gläder mig i ministerns svar är att han medger
            att det kanske finns brister i systemet. Det gläder mig däremot
            inte att han säger att han glatt medger att det finns brister
            i systemet. Det är väl synd. Men jag misstänker att det var ett
            litet förlupet ord.
          </note>
          <note>
            Mitt exempel är bara ett av många. Jag har fått flera liknande
            exempel när jag har varit ute framför allt på Kommunals arbetsplatser
            och på Handels arbetsplatser. Det som gjorde att jag valde att
            ta just detta exempel var för att jag ändå tyckte att det var
            lite kul att det faktiskt var en kille som hade jobbat inom Metalls
            avtalsområde som hade blivit drabbad av detta.
          </note>
          <note>
            Jag skulle försöka hjälpa honom att reda ut vad som gällde. När
            han kontaktade mig var hans fråga den som jag nu har ställt till
            ministern men som jag inte riktigt har fått svar på, nämligen:
            Är det meningen att jag, när mina 75 dagar tar slut, som de beräknas
            göra någon gång strax efter semestern, ska tacka nej till arbete?
            Är det politikens rekommendation till mig?
          </note>
          <note>
            Jag hjälpte honom att ringa runt till a-kassorna och så vidare.
            När jag talade med en handläggare på Metalls a-kassa blev det
            uppenbart hur svårt och snårigt detta faktiskt är. Jag fick en
            redogörelse för de nya reglerna, hur de fungerar och så vidare.
            Så långt är det inga konstigheter. Sedan får jag också ett alldeles
            tvärsäkert besked om att när de 75 dagarna är slut får han välja
            att antingen inte jobba deltid och vara heltidsarbetslös eller
            att klara sig på de timmar som han får.
          </note>
          <note>
            När jag frågade om hon var säker på att det är okej att han avvisar
            arbete blev hon lite ställd. Hon säger att det är klart att han
            måste kunna göra det. Något annat kan man väl inte mena. Detta
            finns alltså inte riktigt i deras tankevärld. De jobbar i regel
            med heltidsarbetslösa eller folk som arbetar.
          </note>
          <note>
            När jag dubbelkollade detta med en handläggare på en av Kommunals
            a-kassor får jag samma redogörelse för hur reglerna fungerar.
            Men när jag frågar om han kan tacka nej blir hon väldigt försiktig
            och säger att hon hoppas att han kan göra det, alltså att man
            tolkar det så men att man nog måste pröva detta. Man kommer att
            få de första fallen efter semestrarna, och det är säkert så att
            man rättsligt måste pröva detta. Hon säger att hon inte vågar
            råda mig alls, och hon lever med många som har detta problem.
          </note>
          <note>
            Hon säger att man egentligen inte ens får hantera detta. Detta
            har blivit så komplext att man hänvisar alla till a-kassan i Lund.
          </note>
          <note type="speaker">
            Anf. 115 PATRIK BJÖRCK (s):
          </note>
          <note>
            Herr talman! Jag tackar ministern för debatten. Det är alltid
            spännande att få debattera med arbetsmarknadsministern.
          </note>
          <note>
            Jag kunde inte riktigt hålla mig från att gå in i debatten med
            tanke på den långa debatt som har varit under dagen och med tanke
            på de många inlägg som arbetsmarknadsministern har gjort på samma
            tema. Arbetsmarknadsministern har låtit ledamöterna och eventuella
            åhörare få intrycket att han läser Kommunalarbetaren. Men när
            jag hör arbetsmarknadsministerns svar till Jennie Nilsson inser
            jag att det måste ha varit någon sekreterare som har gjort det
            och som har skickat med honom någon lapp som han har använt i
            sitt anförande. Om arbetsmarknadsministern hade läst den förnämliga
            tidningen Kommunalarbetaren hade han inte svarat att han inte
            kan utesluta att den typen av konstigheter finns i systemet. I
            tidningen Kommunalarbetaren står nämligen dessa typer av konstigheter
            som finns i systemet väldigt väl beskrivna.
          </note>
          <note>
            Bekymret är att det finns väldigt många konstigheter i alla de
            system som arbetsmarknadsministern har lagt fram under de år som
            han har varit ansvarig för arbetsmarknadspolitiken.
          </note>
          <note>
            Jag skulle också vilja att arbetsmarknadsministern redogör för
            hur många det är som har deltidsstämplat i 18 år. Jag kan hålla
            med om att det inte är någon vidare bra effekt av ett a-kassesystem.
            Det skulle möjligen kunna vara en konstighet i systemet. Det kan
            jag hålla med om. Men hur många sådana exempel finns det egentligen?
            Det skulle jag vilja få reda på. Där verkar arbetsmarknadsministern
            vara mer påläst.
          </note>
          <note>
            Men när det gäller de system som arbetsmarknadsministern själv
            har satt i sjön och som han är helt och hållet ansvarig för känner
            han alltså inte till vad som blir konsekvenserna av förslagen.
            Han förstår inte sina egna förslag. Han kan inte se konsekvenserna
            av sin egen politik. Det tycker jag är anmärkningsvärt.
          </note>
          <note>
            Jag skulle vilja ge rådet till arbetsmarknadsministern att naturligtvis
            svara på Jennie Nilssons frågor men framför allt att i fortsättningen
            läsa Kommunalarbetaren.
          </note>
          <note type="speaker">
            Anf. 116 Arbetsmarknadsminister SVEN OTTO LITTORIN (m):
          </note>
          <note>
            Herr talman! Jag läser regelbundet Kommunalarbetaren och chattar
            också med tidningens läsare.
          </note>
          <note>
            För att återgå till interpellationen tog Jennie Nilsson i sitt
            andra inlägg upp lagstiftning som modell för att komma åt problemet
            med ofrivillig deltidsarbetslöshet. Problemet är att det riskerar
            att bli inte en rätt till heltid utan en rätt till nolltid. Det
            är vad en förkrossande majoritet bland remissinstanserna också
            sade i remissförfarandet i samband med att det förslaget väcktes
            av den förra regeringen. TCO, Saco och Ams var emot. LO har ändrat
            inställning och är också numera emot. Det sättet att försöka komma
            till rätta med ofrivillig deltidsarbetslöshet måste vara fel väg
            att gå.
          </note>
          <note>
            Huvudorsaken till att vi gjorde förändringarna, alltså begränsningarna
            av deltidsstämplingen, var just att komma till rätta med arbetsgivarnas
            överskyffling, eller vad man ska kalla det, av sin oförmåga att
            hantera organiserandet av det egna arbetet till a-kassorna och
            skattebetalarna. Det var så det i praktiken gick till. I stället
            för att organisera sig på så sätt att man erbjöd heltid till dem
            som ville ha det lät man folk gå och deltidsstämpla i upp till
            18 år. Nu kan man inte komma undan med det, och därför ser vi
            det som också Sveriges Kommuner och Landsting sagt i flera intervjuer,
            nämligen att de nya reglerna lett till att kommunerna nu omorganiserar
            sig just för att kunna erbjuda heltider till dem som vill ha det.
            Det måste vara själva huvudsyftet med hela förändringen.
          </note>
          <note>
            Ingen ska behöva vara ofrivilligt deltidsarbetslös. Om regelverket
            behöver förändras är jag ödmjuk nog att säga att vi i så fall
            ska se över det och naturligtvis göra de förbättringar som behövs.
            Men återigen, det finns inte ett perfekt system. Vi hade sett
            liknande problem om den deltidsbegränsning genomförts som Socialdemokraterna
            föreslog i budgetarbetet under förra mandatperioden.
          </note>
          <note type="speaker">
            Anf. 117 JENNIE NILSSON (s):
          </note>
          <note>
            Herr talman! Diskussionen om rätt till heltid eller rätt till
            nolltid har Littorin och jag haft vid flera tidigare tillfällen.
            Jag upprepar vad jag sade från början, nämligen att jag har all
            respekt för att man tycker att det kanske inte var det optimala
            förslaget. Det tycker inte vi heller. Vi hade önskat att vi hittat
            ett annat sätt än lagstiftning att lösa det på. Däremot kan vi
            inte tycka att det förslag som regeringen nu lagt fram är ett
            bra förslag eftersom det får konsekvenser framför allt för arbetslinjen.
          </note>
          <note>
            Jag hade ett antal frågor i mitt första inlägg. Om budskapet
            i de nya reglerna ska tolkas så att man, när man förbrukat sina
            75 dagar att stämpla, ska välja att vara heltidsarbetslös och
            tacka nej till anvisat arbete rimmar det i så fall illa med arbetslinjen.
            Om det är så kommer det att få konsekvenser framför allt för gruppen
            unga som många gånger med hjälp av just strötimmar och tillfälliga
            arbeten, korta anställningar, har en möjlighet att visa upp sig
            för många olika arbetsgivare, skaffa sig erfarenheter och så vidare.
          </note>
          <note>
            Det vore ytterst olyckligt om budskapet till dem vore att om
            de söker en heltidsanställning, och en gång arbetat upp ett villkor
            har de bara dessa 75 dagar. Sedan är det stopp. Sedan är det bättre
            att de är heltidsarbetslösa. Det är ett mycket konstigt budskap,
            och jag har svårt att förstå hur man kommit fram till det.
          </note>
          <note>
            Att man försöker jobba med incitament kan jag i och för sig tycka
            är bra. Den konstighet man genast borde titta på är den som innebär
            att man kan jobba halv dag eller halv vecka och få 75 dagar, men
            om man jobbar varannan vecka heltid och är arbetslös varannan
            får man 300 dagar. Man öppnar upp för alla som så önskar att vara
            konstruktiv och kringgå systemet.
          </note>
          <note>
            Konstigheterna finns alltså. Jag förväntar mig en utvärdering
            och att ministern kommer tillbaka och berättar hur han vill rätta
            till åtminstone den bristen. Förhoppningsvis tittar man även över
            resten.
          </note>
          <note type="speaker">
            Anf. 118 Arbetsmarknadsminister SVEN OTTO LITTORIN (m):
          </note>
          <note>
            Herr talman! Grunden för politiken är att det alltid ska löna
            sig att ta ett arbete. Avvägningarna här är svåra. Deltidsstämpling
            ska ju inte bli en livsform, och därför genomförde vi begränsningen
            på 75 dagar.
          </note>
          <note>
            Samtidigt ska målet alltid vara viktigare än medlen. Om man kan
            förbättra medlen för att uppnå det stora målet är vi beredda att
            göra det.
          </note>
          <note>
            Överläggningen var härmed avslutad.
          </note>
          <note>
            16 § Svar på interpellation 2007/08:699 om fas tre i jobb- och
            utvecklingsgarantin
          </note>
          <note type="speaker">
            Anf. 119 Arbetsmarknadsminister SVEN OTTO LITTORIN (m):
          </note>
          <note>
            Herr talman! Jennie Nilsson har frågat mig vad jag har avsett
            att fas tre i jobb- och utvecklingsgarantin ska innehålla. Jennie
            Nilsson har också frågat mig på vilket sätt jag har sett till
            att berörda aktörer är inblandade i processen att utforma förslaget.
          </note>
          <note>
            Låt mig börja med att upplysa att de första deltagarna i jobb-
            och utvecklingsgarantin beräknas nå fas tre först våren 2009,
            inte i höst som Jennie Nilsson påstår.
          </note>
          <note>
            I beredningsprocessen, som är i full gång inom Regeringskansliet,
            ingår att diskutera utformningen med alla berörda parter. Regeringen
            avser att återkomma i ett senare sammanhang med formerna för jobb-
            och utvecklingsgarantins tredje fas.
          </note>
          <note type="speaker">
            Anf. 120 JENNIE NILSSON (s):
          </note>
          <note>
            Herr talman! Jag tackar ministern för svaret.
          </note>
          <note>
            Jag måste tyvärr får jag väl säga, för det är aldrig roligt att
            ha fel börja med att medge att ministern har rätt i den del som
            handlar om att det är till våren som de första i jobb- och utvecklingsgarantin
            kommer att bli berörda av fas tre.
          </note>
          <note>
            Jag ska kanske redovisa skälet till varför jag skrivit interpellationen
            och varför jag hade fel i den slutsatsen. Det är på det sättet
            jag fått det tillställt mig när jag varit ute och bland annat
            besökt Arbetsförmedlingen och olika program med människor som
            eventuellt kommer att bli berörda av detta. Där har man beskrivit
            en oro över att man inte vet vad som händer till hösten. Här finns
            nog en hyfsat vitt spridd missuppfattning om vad det är som gäller.
            På så sätt var det bra att vi fick denna interpellationsdebatt
            och det blev klargjort.
          </note>
          <note>
            I det här fallet är det också bra att ministern har rätt för
            då finns det lite mer tid. Detta är inte okomplicerat skulle jag
            vilja påstå. Det lilla jag känner till om fas tre i jobb- och
            utvecklingsgarantin är att den är tänkt att vara en varaktig samhällsnyttig
            sysselsättning. Eftersom jag känner till att man från regeringens
            sida inte tyckte att plusjobben var en god idé de hade samma utgångspunkt,
            att det skulle vara fråga om en samhällsnyttig sysselsättning
            och därför avvecklade dem får vi utgå från att det finns ett större,
            vidare, mer genomgripande tänk någonstans som innefattar det privata
            näringslivet och kanske även sociala föreningar och annat.
          </note>
          <note>
            Problemet är att även om ministern har mer tid på sig än jag
            trodde när jag skrev interpellationen är det ändå inte fråga om
            så förskräckligt mycket tid för att göra ett genomgripande förslag
            som är bra och innebär en varaktig samhällsnyttig sysselsättning,
            inte konkurrerar med befintliga arbetsuppgifter, är konstruerad
            på ett sådant sätt att den inte låser in människor så att de inte
            kan gå vidare om möjligheter skulle finnas och så vidare. Det
            är en grannlaga uppgift. Den görs dessutom tillsammans med andra
            aktörer, för några aktörer måste väl i rimlighetens namn vara
            inblandade i detta. Då tror jag att man behöver den tid som finns.
          </note>
          <note>
            Jag tror också att det är hög tid att ministern lite grann utvecklar
            vad det är man tänkt sig från Arbetsmarknadsdepartementets sida.
            Vilka är riktlinjerna? Vad är det man vill? Vad är det man tänkt
            sig? Det är viktigt för att de som berörs ska kunna förbereda
            sig. Då avser jag även de aktörer som eventuellt ska vara inblandade
            i detta. Också de behöver antagligen en hyfsat lång startsträcka
            för att tänka, vara kreativa, förbereda sig och rigga någon form
            av organisation för detta. Men jag avser också alla andra som
            kommer att bli berörda. Det handlar då inte om att de ska förbereda
            sig och rigga något, men de kan behöva få höra vad det är man
            tänker sig.
          </note>
          <note>
            Det finns en stor oro kring detta just nu. Vad betyder det? Vad
            kommer det att innebära för den enskilde individen? Jag tror att
            det finns ett värde i att ministern kanske något utvecklar sitt
            svar, alltså ger ett lite utförligare svar än det extremt korta
            jag fick inledningsvis. Det är inte för min skull, utan för de
            berörda aktörernas skull och för deras skull som blir berörda
            av åtgärderna.
          </note>
          <note type="speaker">
            Anf. 121 Arbetsmarknadsminister SVEN OTTO LITTORIN (m):
          </note>
          <note>
            Herr talman! Först och främst vill jag tacka för interpellationen,
            för om det finns några tveksamheter om tiden är det här ett bra
            sätt att klargöra vad som gäller tidsmässigt.
          </note>
          <note>
            Jag skulle gärna berätta mer för Jennie Nilsson och för dem som
            lyssnar på debatten eller läser protokollet, men, som sagt, vi
            håller just nu på att arbeta intensivt med detta. Vi har även
            partssamråd med parterna på arbetsmarknaden och andra intresserade
            för att kunna lägga fram ett förslag som jag räknar med kommer
            i budgeten i höst och som tydligare definierar innehållet.
          </note>
          <note>
            Jennie Nilsson har helt rätt. Det här är en riktigt svår utmaning,
            och den har vi brottats med höll jag på att säga oavsett regering
            och oavsett land. Vad gör vi med personer som har väldigt svag
            förankring och väldigt lång tid i utanförskap?
          </note>
          <note>
            Ofta, eller åtminstone inte sällan, vet vi att det är en kombination
            av olika problembilder som ligger bakom. Det är inte bara, om
            jag får säga så, långtidsarbetslöshet, utan det kan också vara
            annat: psykosocial ohälsa, alkoholproblem, sjukdom eller vad det
            nu kan vara. Då gäller det att man, precis som Jennie Nilsson
            säger, hittar olika typer av åtgärder, varaktig samhällsnyttig
            sysselsättning, som så lite som möjligt har inlåsningseffekter,
            som tar erfarenheter från andra länder och försöker hitta en framkomlig
            väg som gör att man i den bästa av världar även därur finner en
            väg tillbaka till ett normalt arbete. Jag vet att Jennie Nilsson
            och jag delar den uppfattningen.
          </note>
          <note>
            Men det är som sagt svårt. När man åker runt och pratar med andra
            länder jag pratar inte bara om Laval med de andra medlemsstaterna
            i Europeiska unionen, utan också om den här målgruppen inser man
            att vi har precis samma typ av problem när det gäller personer
            som befinner sig i långvarigt utanförskap. Hur gör man? På vilket
            sätt kan man arbeta för att de också ska finnas med på arbetsmarknaden
            och ha möjlighet att komma tillbaka till en ordinarie anställning?
          </note>
          <note>
            Jag hoppas att vi kan fortsätta den debatten efter det att vi
            har presenterat det förslag som vi förhoppningsvis kommer att
            lägga fram i budgeten i höst.
          </note>
          <note type="speaker">
            Anf. 122 JENNIE NILSSON (s):
          </note>
          <note>
            Herr talman! Jag kan börja med att säga att jag absolut har för
            avsikt att ta den där allra sista bollen. Jag kommer så fort jag
            ser något förslag med all säkerhet att interpellera på det. Jag
            hoppas att jag kommer att göra det med utgångspunkten att det
            är någonting jag gillar.
          </note>
          <note>
            Jag tror att vi alla skulle tjäna på att kunna hitta en så bred
            förankring som möjligt kring den här typen av frågor. Det är inte
            lyckat med den hantering som det blev exempelvis med plusjobben.
            Det blir en form av falsk trygghet. När man byter regering försvinner
            de gamla åtgärderna och det är något nytt som ska gälla. Däremellan
            blir det vakuum. Det är inte bra.
          </note>
          <note>
            Jag hoppas att ministern och departementet utöver att arbeta
            med berörda aktörer, vilket man som ministern nu säger gör, snart,
            och då menar jag väldigt snart, börjar göra det i ett lite mer
            öppet forum, så att det blir någon form av transparens i diskussionen,
            så att så många människor som möjligt på ett så tidigt stadium
            som möjligt har möjlighet att vara med och ha synpunkter på hur
            det här bäst skulle kunna utformas. Jag hoppas också att man gör
            det på ett sådant sätt att man kan skaffa sig en bred politisk
            förankring för hur det här ska utformas i framtiden. Det tror
            jag att alla skulle tjäna på.
          </note>
          <note>
            Jag har en liten sak till. Det finns så inte himla mycket att
            debattera nu egentligen. Jag ska inte hålla ministern i talarstolen
            längre än nödvändigt. Jag ser att hans ben snart börjar domna
            bort.
          </note>
          <note>
            Det handlar om socialförsäkringen. Vi debatterade förra veckan
            det som kallas rehabkedjan. Även där hänvisar man från vissa håll
            till det som är det sista steget. För de människor som inte kommer
            tillbaka hänvisar man till fas tre i jobb- och utvecklingsgarantin.
            Det innebär att det här sannolikt kommer att bli ganska stort.
            Det kommer att beröra väldigt många människor. Åtminstone finns
            risken att det vid vissa tider berör väldigt många människor.
            Detta är mest som input till hur viktigt det är att det här blir
            en transparent och öppen diskussion där man faktiskt lyssnar till
            dem som ska jobba med det här, dem som är berörda och dem som
            har god inblick i vad som skulle kunna bli bra och vad som inte
            skulle kunna bli bra.
          </note>
          <note>
            Jag kan avslutningsvis säga att det kanske är tur att det här
            inte är en debatt om arbetsmiljö eller folkhälsoarbete. Jag tror
            att ministerns egen arbetsmiljö i nuläget är lite halvusel. Men
            tack i alla fall!
          </note>
          <note type="speaker">
            Anf. 123 Arbetsmarknadsminister SVEN OTTO LITTORIN (m):
          </note>
          <note>
            Herr talman! Jag tackar för Jennie Nilssons engagemang i min
            arbetsmiljö. Men det ska säkert gå bra!
          </note>
          <note>
            Jag ser fram emot Jennie Nilssons interpellationer i det här
            ämnet framöver. Jag vill jättegärna debattera den här frågan mer
            och också i den mån det går försöka hitta ett konstruktivt samarbete.
            Det vore väldigt bra. Det här problemet känner ingen partifärg.
            Det finns där, och vi måste på olika sätt hantera det.
          </note>
          <note>
            Jag ska för en gångs skull säga något positivt om socialdemokratin
            och socialdemokratisk politik. Jag ser en öppning i jobbrådslaget
            och i debatter i övrigt när det gäller det här området. Jag skulle
            väldigt gärna föra och ser fram emot en intressant och framåtsyftande
            diskussion och debatt om detta. Vi kommer alla att ha det här
            problemet oavsett om vi sitter i regering eller i opposition.
            Därför håller jag med Jennie Nilsson om att det vore bra att ha
            en uthållig lösning som håller över mandatperioder och eventuella
            regeringsskiften, även om jag personligen hoppas att det dröjer
            länge än.
          </note>
          <note>
            Tack, snälla Jennie Nilsson, för en god debatt, och glad sommar!
          </note>
          <note>
            Oj, det kanske inte var slut än!
          </note>
          <note type="speaker">
            Anf. 124 JENNIE NILSSON (s):
          </note>
          <note>
            Herr talman! Det här var ovanligt tomt på innehåll i någon mening,
            så vi ska kanske inte utveckla det så mycket.
          </note>
          <note>
            Men jag ska ändå göra en liten reflexion kring det sista som
            ministern säger. Det handlar om att han är väldigt positiv till
            det arbete som pågår i jobbrådslaget. Det är jättebra att man
            har noterat det.
          </note>
          <note>
            Eftersom han gör den kopplingen kan jag inte låta bli att kommentera
            det jag tror att han har sagt sex eller sju gånger i dag. Han
            har hänvisat till ett uttalande av Sven-Erik Österberg. Jag kommer
            inte ihåg hur du uttrycker det, men det handlar om att det inte
            skulle vara så mycket nytt i politiken. Det är ett uttalande som
            är hämtat helt ur sitt sammanhang.
          </note>
          <note>
            Jag kan hålla med om att det kanske kan låta lite småkul om man
            är företrädare för en moderat regering, eftersom alla argument
            och alla inlägg från er sida när det gäller att efterfråga socialdemokratisk
            förnyelse i grunden handlar om att man förväntar sig att vi ska
            ta ett steg åt höger. Jag hoppas att inte ministern menar att
            det är det som är förutsättningen för att vi ska kunna hitta breda
            lösningar i den här frågan, för det tror inte jag kommer att hända.
          </note>
          <note>
            Vi kommer givetvis att ompröva vår politik, vad som är bra och
            vad som är dåligt. Men vi kommer att göra det utifrån socialdemokratiska
            grundvärderingar. De är desamma. Man ska titta på vad det är som
            fungerar och vad det är som inte fungerar. Man ska vara medveten
            om att politik, precis på det sätt som vi diskuterade i den förra
            debatten, alltid måste utvärderas och omprövas. Vissa saker blir
            bra, andra blir inte bra, och förutsättningarna förändras.
          </note>
          <note>
            Detta håller vi på med, och det är kul att ministern har noterat
            detta och tycker att det är bra. Under förutsättning att han också
            tycker att det är bra att vi vidhåller våra socialdemokratiska
            grundvärderingar och fortfarande tror att vi kan hitta en lösning
            ser jag fram emot det.
          </note>
          <note>
            Ha en trevlig sommar, ministern!
          </note>
          <note type="speaker">
            Anf. 125 Arbetsmarknadsminister SVEN OTTO LITTORIN (m):
          </note>
          <note>
            Herr talman! Då kanske jag bara får upprepa min önskan om en
            trevlig sommar, nu när det passar sig!
          </note>
          <note>
            Överläggningen var härmed avslutad.
          </note>
          <note>
            17 § Svar på interpellationerna 2007/08:704 och 771 om regeringen
            och arbetsrätten
          </note>
          <note type="speaker">
            Anf. 126 Arbetsmarknadsminister SVEN OTTO LITTORIN (m):
          </note>
          <note>
            Herr talman! Patrik Björck anför i sin interpellation att regeringen
            ända sedan den tillträdde har framfört ett dubbelt budskap i arbetsrättsfrågor
            samt frågar mot bland annat den bakgrunden näringsministern och
            vice statsministern Maud Olofsson om hon avser att vidta åtgärder
            för att klargöra vad som är regeringens linje när det gäller arbetsrättsfrågor
            och om hon avser att ta initiativ till att förändra anställningsskyddet,
            och i så fall i vilken riktning.
          </note>
          <note>
            Christina Axelsson menar i sin interpellation att jag vägrat
            svara på Patrik Björcks interpellation den 12 maj om regeringen
            avser att genomföra några förändringar försämringar av anställningslagen
            och har ställt samma frågor till mig som Patrik Björk ställer
            till Maud Olofsson.
          </note>
          <note>
            Arbetet i regeringen är så fördelat att det är jag som ska besvara
            dessa frågor.
          </note>
          <note>
            Regeringens linje när det gäller arbetsrättsliga frågor har varit
            tydlig ända sedan dess att vi tillträdde. Frågorna om anställningsskyddet,
            och då särskilt frågorna om de tidsbegränsade anställningarna,
            var något av det första som regeringen valde att fokusera på.
            I budgetpropositionen för 2007 aviserade vi vad vi ville göra.
            Redan då angavs bland annat att regeringen anser att de arbetsrättsliga
            reglerna generellt sett ger goda förutsättningar för att kombinera
            trygga förhållanden på arbetsmarknaden med en hög sysselsättning
            samt att regeringen anser att grunderna för arbetsrätten bör bestå
            också framöver.
          </note>
          <note>
            De lagändringar vi därefter föreslog avseende tidsbegränsade
            anställningar med mera trädde i huvudsak i kraft under föregående
            år.
          </note>
          <note>
            Som jag nyligen svarat Patrik Björck i en annan interpellationsdebatt
            på samma tema: Det är min och regeringens uppfattning att den
            svenska arbetsmarknadsmodellen och arbetsrätten generellt sett
            fungerar bra. Vi har också ett system som förutsätter att arbetsmarknadens
            parter uppträder på ett ansvarsfullt sätt. Det ligger i modellens
            natur att det i första hand är arbetsmarknadens parter som bör
            diskutera och komma överens om eventuella förändringar.
          </note>
          <note>
            Det sagda innebär dock inte att en diskussion om arbetsrättens
            funktion och utformning inte kan eller bör föras. Framför allt
            bör större hänsyn tas till de små och medelstora företagen för
            att underlätta för dem att anställa och bedriva verksamhet. Jag
            hoppas och utgår ifrån att en sådan diskussion förs i de nu påbörjade
            förhandlingarna om nytt huvudavtal mellan parterna på svensk arbetsmarknad.
          </note>
          <note type="speaker">
            Anf. 127 PATRIK BJÖRCK (s):
          </note>
          <note>
            Herr talman! Tack, arbetsmarknadsministern, för svaret! Som jag
            sade tidigare här i dag är det alltid ett nöje att få debattera
            med arbetsmarknadsministern. Därför hoppas jag att jag också får
            göra det den här gången och att den här interpellationsdebatten
            blir en interpellationsdebatt och inte ett kort skriftligt svar
            på en fråga.
          </note>
          <note>
            Interpellationen var ursprungligen ställd till näringsminister
            Maud Olofsson, och det hade i och för sig varit intressant att
            få debattera den med henne också. Men nu är det naturligtvis regeringen
            som bestämmer vem de skickar fram, så jag får ta den här debatten
            med arbetsmarknadsministern.
          </note>
          <note>
            När det gäller svaret som sådant skulle jag direkt vilja ställa
            några följdfrågor, har jag ganska exakt samma följdfrågor som
            de jag ställde förra gången men som jag aldrig fick möjlighet
            att höra arbetsmarknadsministerns svar. För tydlighetens skull
            tar jag dem direkt.
          </note>
          <note>
            I svaret säger arbetsmarknadsministern: Vi har också ett system
            som förutsätter att arbetsmarknadens parter uppträder på ett ansvarsfullt
            sätt. Det är ordagrant citerat ur arbetsmarknadsministerns svar
            på interpellationen.
          </note>
          <note>
            Det föranleder frågor. Anser arbetsmarknadsministern att parterna
            i dag uppträder på ett ansvarsfullt sätt? På vilket sätt bedömer
            arbetsmarknadsministern detta? Gör arbetsmarknadsministern någon
            sorts avstämning? Om arbetsmarknadsministern skulle bli missnöjd
            med parternas beteende, vad har då arbetsmarknadsministern att
            hota med bakom ryggen? Det är de frågor som uppstår genom formuleringen
            i svaret.
          </note>
          <note>
            Lite längre ned i svaret står det, och jag citerar återigen ordagrant:
            Det sagda innebär dock inte att en diskussion om arbetsrättens
            funktion och utformning inte kan eller bör föras. Framför allt
            bör större hänsyn tas till de små och medelstora företagen.
          </note>
          <note>
            Nu börjar det bli riktigt intressant, för det är där någonstans
            som upphovet till interpellationen finns. Det var någon som nämnde
            Gnosjöupproret tidigare i dag, och vi vet att det finns många
            företag som vill ställa krav på att man ska ta bort lagen om anställningsskydd.
            Och vi har en vice statsminister och näringsminister som säger
            att det skulle hon vilja tillmötesgå.
          </note>
          <note>
            Tidigare när vi har ställt de här frågorna till arbetsmarknadsministern,
            för det har vi gjort, har han svarat att man inte ska göra några
            förändringar i anställningsskyddslagen och att arbetsmarknadsministern
            går i god för att de aldrig ska göras några förändringar i anställningsskyddslagen.
            På något sätt har det känts tryggt med svaren.
          </note>
          <note>
            Det som har gjort att de här interpellationerna har återkommit
            är att varje gång som arbetsmarknadsministern har varit ute och
            sagt att lagen om anställningsskydd är en alldeles förnämlig lagstiftning
            poppar vice statsministern och näringsministern upp nästa dag
            och säger att lagen om anställningsskydd hotar svenskt företagande
            och måste bort. Detta sker vid varje tillfälle.
          </note>
          <note>
            Nu ser jag egentligen för första gången en glidning hos arbetsmarknadsministern,
            där han närmar sig vice statsministerns och näringsministerns
            ställningstagande i frågan genom att öppna för att luckra upp
            anställningsskyddet för små och medelstora företag. Jag tycker
            att det finns anledning för arbetsmarknadsministern att redogöra
            för var arbetsmarknadsministern och regeringen står i den frågan.
            Svaret kommer naturligtvis att ställa de här frågorna på sin spets
            och skapa en oro för vad arbetsmarknadsministern och regeringen
            egentligen vill.
          </note>
          <note type="speaker">
            Anf. 128 CHRISTINA AXELSSON (s):
          </note>
          <note>
            Herr talman! Tack så mycket för svaret, ministern!
          </note>
          <note>
            Min interpellation ställde jag när jag satt och lyssnade till
            den förra interpellationsdebatten, där Patrik Björck inte fick
            svar på de frågor som han ställde. Nu har vi ställt frågorna igen,
            både Patrik och jag, för att vi ska vara på den säkra sidan att
            vi verkligen ska få svar på våra frågor.
          </note>
          <note>
            Jag delar Patrik Björcks oro över hur regeringen samfällt diskuterar
            det här med arbetsrätten och lagen om anställningsskydd och vad
            det egentligen är som ligger bakom det.
          </note>
          <note>
            Jag blev framför allt orolig när jag såg svaret, där det står
            att större hänsyn tas till små och medelstora företag. Då undrar
            jag vad det är som är på gång helt enkelt. Det har ju vid flera
            tillfällen väckts diskussioner i den här andan, inte minst av
            vice statsminister Maud Olofsson som vid flera tillfällen har
            sagt att man måste diskutera regelverket.
          </note>
          <note>
            Nu börjar det bli ganska hårt tryck på regeringen från företagare
            på att man gör det man lovade dem inför valet och gör något åt
            det här. Men från min sida sett behöver inte lagen om anställningsskydd
            försvagas, som en del företagare tycker, utan den måste i stället
            förstärkas. Inte minst visar den disputation som skedde i fredags
            vid Umeå universitet på att om vi ska göra någonting med lagen
            om anställningsskydd ska vi förstärka den och inte försvaga den.
            Därför är jag ivrig att nu få höra arbetsmarknadsministerns svar
            på frågan om vad som kommer att hända med lagen om anställningsskydd
            i framtiden.
          </note>
          <note type="speaker">
            Anf. 129 Arbetsmarknadsminister SVEN OTTO LITTORIN (m):
          </note>
          <note>
            Herr talman! Tack, kära interpellanter, för att vi återigen har
            möjlighet att debattera den här frågan! Jag ska också be att få
            tacka Patrik Björck för att han den här gången inte kallar mig
            för odemokratisk när vi genomför regeringens politik som vi gick
            till val på och vann valet på.
          </note>
          <note>
            Patrik Björck är en sann konspirationsteoretiker. Han läser interpellationssvar
            som fan läser Bibeln och reagerar på minsta kommatecken.
          </note>
          <note>
            Låt mig då gå tillbaks till det som jag har sagt i varenda interpellationsdebatt
            som vi har haft i den här frågan, och som jag också har visat
            i praktiskt handling sedan vi vann valet. Vi ska göra det enklare
            att anställa, inte enklare att sparka. Så, nu har jag sagt det
            ytterligare en gång. Jag tror att det är tjugonde gången eller
            så i debatt med Patrik Björck. Jag säger det gärna igen: Vi ska
            göra det billigare och enklare att anställa, inte enklare att
            sparka.
          </note>
          <note>
            Det betyder: Ingen ny lagstiftning på det här området, men gärna
            en debatt och gärna det som nu sker, nämligen en omförhandling
            av ett nytt huvudavtal. Det är väl alldeles utmärkt. Parterna
            sitter ju själva med alla nycklarna. LAS är i huvudsak dispositiv.
            Allt det som man från ömse sidor har synpunkter på när det gäller
            trygghet, konfliktregler, uppförandekoder eller vad man nu vill,
            alla de nycklarna sitter parterna själva med och kan själva komma
            överens om hur man ska göra.
          </note>
          <note>
            Jag kom i natt hem från förhandlingar i Bryssel om arbetstids-
            och bemanningsföretagsdirektiven, och jag är oerhört lycklig att
            kunna säga att vi nu äntligen, efter åratal av debatter och diskussioner
            och efter sju misslyckade ministerrådsmöten, har lyckats komma
            överens om ett nytt arbetstidsdirektiv och ett nytt bemanningsföretagsdirektiv.
          </note>
          <note>
            Jag är också oerhört lycklig över att kunna konstatera att vi
            i dessa förhandlingar har värnat om den svenska modellen och återupprättat
            den partsautonomi som tidigare fanns när det gäller arbetstiden.
          </note>
          <note>
            Då ställer man sig frågan, som Patrik Björck gör, om detta att
            uppträda på ett ansvarsfullt sätt innebär att jag någonstans i
            rockärmen har en lagstiftning på lut. Nej, det handlar inte alls
            om det.
          </note>
          <note>
            Patrik Björck kommer kanske ihåg diskussionen om salladsbaren
            i Göteborg. Jag fick då propåer från både höger och vänster om
            att det skulle lagstiftas om både det ena och det andra. Jag sade
            vid det tillfället att den konflikten faktiskt var legitim, det
            vill säga att den följde gängse regler på arbetsmarknaden. Det
            betyder inte innebära att den var bra. Det tror jag heller inte
            att Ella Niia tycker när hon har läst om den opinionsstorm som
            blev under konflikten.
          </note>
          <note>
            Poängen är att vi nu inte ska lagstifta om sunt förnuft, utan
            sunt förnuft måste parterna själva ta. De måste själva väga för-
            och nackdelar, för man är inte bara ansvarig som partsföreträdare
            inför sina ombudsmän eller inte ens för sina medlemmar. Man är
            också ansvarig inför väljarna, svenska folket, om att ha den sortens
            legitimitet i de åtgärder man genomför som vinner ett brett förtroende.
            Är det så att man tar i på ett sätt som de runt omkring finner
            är för mycket kommer också tilltron till partsautonomin att försvagas,
            och det är det som ligger i att på ett ansvarsfullt sätt ta hand
            om och vårda den svenska modellen. Det är inte jag som avgör om
            det är ansvarsfullt eller inte, utan det är allmänheten och de
            som finns nära.
          </note>
          <note>
            Slutligen: Ingen mer lagstiftning. Parterna sitter på alla nycklarna
            för att själva ta hand om den här frågeställningen. LAS är dispositiv
            till allra största delen. Är det så att den ena eller andra parten
            eller båda parter upplever att de har problem har de nu en unik
            möjlighet för första gången sedan 1938 att själva lösa sina problem.
          </note>
          <note type="speaker">
            Anf. 130 PATRIK BJÖRCK (s):
          </note>
          <note>
            Herr talman! Jag vill för protokollets skull säga att jag aldrig
            någonsin från den här talarstolen har kallat arbetsmarknadsministern
            för odemokratisk. Jag vill också för protokollets skulle säga
            att jag tycker att det är helt okej att bli kallad konspirationsteoretiker
            och jämställd med fan själv. Jag har inga problem med det.
          </note>
          <note>
            För att återgå till interpellationsdebatten handlar det här om
            en förtroendefråga. Det är förtroendet för regeringen det handlar
            om. Vi är ju i förtroendebranschen. Man brukar säga att en politiker
            är förtroendevald. Om regeringen har problem med förtroendet skadar
            det landet. Det skadar inte bara regeringen; det skulle jag kunna
            leva med.
          </note>
          <note>
            Det är bekymmersamt när vice statsministern säger: En del som
            inte tas upp i handlingsplanen är lagen om anställningsskydd,
            LAS. Sanningen är väl att vi inte är överens om den inom regeringen.
            Diskussioner pågår. Så säger Maud Olofsson.
          </note>
          <note>
            Maud Olofsson säger alltså att det pågår en diskussion inom regeringen
            om att ta bort eller försämra LAS. Då är det inte så konstigt
            om det blir problem med förtroendet.
          </note>
          <note>
            Detta är ju inte en engångsföreteelse. Man skulle kunna roa sig
            med massor av exempel på hur olika regeringsföreträdare yttrar
            sig på mer eller mindre märkvärdiga sätt när det gäller arbetsrätten
            och arbetsrättslagstiftningen.
          </note>
          <note>
            Jag har ett exempel ur kammarens protokoll från riksdagens frågestund
            i vintras. Då säger statsrådet Maria Larsson så här angående en
            debatt om huruvida man ska ha kollektivavtal på privata vårdhem:
          </note>
          <note>
            När det gäller utbildningsfrågorna och arbetstagare i äldreomsorgens
            möjlighet att välja arbetsgivare om man vill ha kollektivavtal
            eller inte ökar denna möjlighet betydligt med det fritt-val-system
            som vi vill införa.
          </note>
          <note>
            Vi har alltså en minister som vill införa ett system där man
            inte ska ha kollektivavtal på arbetsplatserna. Det är en kollega
            till arbetsmarknadsministern som säger så. Det är en kollega till
            arbetsmarknadsministern som säger att man ska ta bort LAS. Det
            undergräver sakta men säkert förtroendet för den svenska regeringen.
            En minister säger en sak, alla andra ministrar säger en annan
            sak.
          </note>
          <note>
            Jag kan faktiskt berömma arbetsmarknadsministern inte regeringen
            för uttalandet i det förra inlägget. Jag tycker att det var ett
            lysande uttalande i god socialdemokratisk anda. Det är starkt
            av ministern att stå upp för sådana värderingar: Lagen om anställningsskydd
            är en bra lag, den är bra för Sverige, den är bra för de anställda
            och den är bra för företagen.
          </note>
          <note>
            Det är härligt att höra arbetsmarknadsministern säga detta.
          </note>
          <note>
            Där någonstans har vi förtroendeproblemet. Jag kan lova arbetsmarknadsministern
            att jag inte kommer att ställa någon interpellation av den här
            arten någon mer gång om arbetsmarknadsministern ser till att jag
            slipper läsa i tidningen, se på tv eller höra i radio att en kollega
            vice statsministern eller näringsministern säger att lagen om
            anställningsskydd ska bort, att den är dålig och att den ska ändras
            och försvagas, eller att en annan kollega säger att man ska föra
            en politik där man vill att man inte ska ha kollektivavtal och
            där man ska uppmuntra till att inte ha kollektivavtal.
          </note>
          <note>
            Någonstans får ju arbetsmarknadsministern ha lite ordning och
            reda inom sitt sakområde i regeringen. Om arbetsmarknadsministern
            lyckas med det kommer jag inte att ställa den här interpellationen
            någon mer gång. Misslyckas arbetsmarknadsministern med det kommer
            vi att stå här igen.
          </note>
          <note type="speaker">
            Anf. 131 CHRISTINA AXELSSON (s):
          </note>
          <note>
            Herr talman! Det som ministern säger är ju tydligt. Det är inga
            förändringar på gång.
          </note>
          <note>
            Jag har inte hört vad ministern menar med det som står i svaret:
            Framför allt bör större hänsyn tas till de små och medelstora
            företagen. Vad menas med det? Menar man att man på något sätt
            har tankar på att ändra lagen om anställningsskydd för framför
            allt dessa företag?
          </note>
          <note>
            Jag skulle också vilja fråga ministern hur han ser på regelverket
            i den nya lagen om sjukförsäkring som klubbades i riksdagen häromdagen.
          </note>
          <note>
            Den påverkar ju också lagen om anställningsskydd i och med att
            man efter sex månader ska prövas mot hela arbetsmarknaden. Då
            måste man ju flytta och byta arbetsgivare om man har möjlighet
            till det. På så vis sätts också lagen om anställningsskydd ur
            spel.
          </note>
          <note>
            Jag skulle vilja ha en reflexion över det från arbetsmarknadsministern
            och även när det gäller små och medelstora företag.
          </note>
          <note>
            Vi värnar ju alla om småföretagare. Vi ser att Sverige behöver
            fler småföretagare. Småföretagare behöver kunna anställa. De som
            är anställda måste ju känna att de har trygghet i sin anställning.
            Då är det oerhört viktigt att man inte gör lättnader för den typen
            av företag.
          </note>
          <note type="speaker">
            Anf. 132 EVA-LENA JANSSON (s):
          </note>
          <note>
            Herr talman! Jag hade inte för avsikt att delta i den här interpellationsdebatten,
            men statsrådets svar till Patrik Björck om konspirationsteorier
            bjuder in till det.
          </note>
          <note>
            Man skriver: Det sagda innebär dock inte att en diskussion om
            arbetsrättens funktion och utformning inte kan eller bör föras.
            Framför allt bör större hänsyn tas till de små och medelstora
            företagen för att underlätta för dem att anställa och bedriva
            verksamhet.
          </note>
          <note>
            Precis som Christina Axelsson anför undrar man naturligtvis vad
            som gömmer sig bakom svaret.
          </note>
          <note>
            Jag hörde också att statsrådet svarade Patrik Björck: Vi vill
            göra det enklare att anställa, inte enklare att sparka.
          </note>
          <note>
            Som Christina Axelsson har anfört har man infört en sjukförsäkring
            där LO, TCO och Saco samfällt anför att detta gör det enklare
            att säga upp människor man kan sparka dem för att de är sjuka.
          </note>
          <note>
            Var inte statsrådet delaktig i den socialförsäkringsändringen
            när det gäller sjukförsäkringen? Den gör det de facto enklare
            att sparka. Det är möjligt att den gör det enklare att anställa,
            men den gör det också enklare att sparka. Det måste man vara medveten
            om.
          </note>
          <note>
            Jag skulle vilja ha ett förtydligande av statsrådet.
          </note>
          <note>
            Jag har ytterligare en fråga. Patrik Björck citerade Maud Olofsson.
            Jag har också citerat vad hon har sagt i Almedalen i flera års
            tid om att vi ska utsätta löntagarna i Sverige för lönekonkurrens.
          </note>
          <note>
            Blir det inte besvärande att sitta i en regering när man inte
            riktigt vet om det är regeringen eller de olika partierna som
            pratar?
          </note>
          <note>
            I dag har en annan minister gått ut och sagt att det är det här
            som gäller i en fråga, medan statsministern har en annan uppfattning
            och så hänvisar man till att man tillhör olika partier. När man
            sitter i en regering har jag uppfattat att alla frågor ska behandlas
            kollektivt och att man står bakom dem kollektivt. Om man inte
            gör det ska man lämna regeringen.
          </note>
          <note>
            Blir det inte besvärande för en arbetsmarknadsminister när näringsministern
            uppenbarligen inte delar synen på arbetsrätt?
          </note>
          <note type="speaker">
            Anf. 133 Arbetsmarknadsminister SVEN OTTO LITTORIN (m):
          </note>
          <note>
            Herr talman! Om inte Patrik Björck litar på mitt ord kan han
            lita på våra handlingar. Vi gör det enklare och billigare att
            anställa; vi har inte gjort det enklare att sparka.
          </note>
          <note>
            Låt mig säga som så många gånger förr: Det var en borgerlig regering
            som i maj 1928 införde kollektivavtalslagen i strid mot Socialdemokraterna.
            Vi gjorde det för att vi skulle få en arbetsmarknadsmodell kännetecknad
            av arbetsfred, förutsägbarhet och ordning och reda. Det är precis
            det som det har lett till. Vi har förhållandevis få konflikter.
            Vi har arbetsfred under avtalsperioderna någonting som mina kolleger
            i EU är väldigt avundsjuka på. Vi har i övrigt en lagstiftning
            som man kan ha synpunkter på om den är för omfattande eller fram
            och tillbaka, men jag konstaterar att LAS är dispositiv. Det går
            att förhandla fram separata lösningar i avtal.
          </note>
          <note>
            Konspirationsteoretikerna hakar på den här meningen: Framför
            allt bör större hänsyn tas till de små och medelstora företagen.
          </note>
          <note>
            Låt mig förklara vad jag menar. Jag vill inte ha mer eller ny
            lagstiftning, men jag måste väl ändå kunna ha en synpunkt. Om
            småföretagens organisationer säger att de upplever en snedbalans
            och om man upplever att man i bemötande, förhandlingar och uppträdande
            känner att det inte står rätt till måste väl jag kunna säga att
            jag förutsätter att man, när man sitter i förhandlingar om ett
            nytt huvudavtal, tar hänsyn till småföretagens upplevda snedbalans
            i de delarna och att det är något som man måste kunna diskutera.
            Jag säger inte att det blir en ny lagstiftning, men jag uppmanar
            parterna att lyssna på vad småföretagen säger i det här avseendet.
          </note>
          <note>
            Om parterna vill värna den svenska modellen kan inte man göra
            så att den ena sidan, i det här fallet småföretagen, känner sig
            totalt överkörda, utan då måste man hitta en lösning som innebär
            att man har en bättre förhandlingsteknik till exempel. Det har
            jag också noterat att Wanja Lundby-Wedin själv säger om ingången
            i de här förhandlingarna, och det gläder mig väldigt mycket.
          </note>
          <note>
            Det finns en och annan som undrar om det inte är besvärligt att
            sitta i en regering med Maud Olofsson. Det är verkligen inte besvärligt.
            Det är tvärtom väldigt roligt. Vi har bra och spännande diskussioner
            och gör mycket för att underlätta för småföretag att anställa
            till exempel.
          </note>
          <note>
            Däremot måste det vara betydligt mer besvärligt att som Socialdemokraterna
            alla gånger vara beroende av miljöpartisterna som inte gillar
            tillväxt eller kommunisterna som inte gillar marknadsekonomi eller
            företagsamhet över huvud taget. Om man menar allvar med en jobblinje
            måste just det beroendet vara oerhört mycket mer besvärligt.
          </note>
          <note type="speaker">
            Anf. 134 PATRIK BJÖRCK (s):
          </note>
          <note>
            Herr talman! Tack, arbetsmarknadsministern, för ytterligare ett
            inlägg som jag tyckte höll god stil och ordning!
          </note>
          <note>
            Arbetsmarknadsministern pratade om de spännande diskussionerna
            som pågick i regeringen. Var arbetsmarknadsministern på lunch
            när diskussionen om att försämra LAS pågick i regeringen? I så
            fall var det olyckligt att ministern med ansvar för den frågan
            inte var där. Som en sista knorr för att kunna sova gott skulle
            jag vilja få dementerat att det inte pågår några sådana diskussioner
            i regeringen. Vice statsministern har fel. Det skulle vara väldigt
            skönt att få det dementerat och klart här en gång för alla.
          </note>
          <note>
            När jag väl har fått det kommer jag att känna mig lugn tills
            Maud Olofsson har yttrat sig nästa gång.
          </note>
          <note>
            Med detta vill jag bara önska arbetsmarknadsministern en trevlig
            sommar.
          </note>
          <note type="speaker">
            Anf. 135 CHRISTINA AXELSSON (s):
          </note>
          <note>
            Herr talman! Blir man klok eller inte? Jag förstår inte detta
            riktigt. När ministern avger ett svar till oss där det står att
            arbetsrättens funktion och utformning kommer att diskuteras är
            det naturligtvis regeringen som kommer att diskutera. Det är inte
            andra som diskuterar. I så fall skriver inte arbetsmarknadsministern
            det i ett svar. Därför har jag precis samma fråga som Patrik Björck.
            Diskuterar man att göra förändringar när det gäller små och medelstora
            företag? Eller förlitar man sig helt på arbetsmarknadens parter?
          </note>
          <note>
            Dessutom fick jag inget svar på frågan hur man ska stärka regelverket
            när man samtidigt försämrar det i och med den nya sjukförsäkringen.
            Hur kommer det att gå med de personer som efter sex månader blir
            tvungna att sluta sin anställning för att eventuellt börja en
            annan eller hamna ingenstans? Hur har man tänkt sig lösa det?
          </note>
          <note>
            Jag vill också passa på att önska en trevlig sommar.
          </note>
          <note type="speaker">
            Anf. 136 EVA-LENA JANSSON (s):
          </note>
          <note>
            Herr talman! Jag vill säga en sak om den här konspirationsteorin.
            Om enskilda anställda talar om att deras situation som personal
            på små och medelstora företag är särskilt utsatt med tanke på
            anställningstryggheten är det min fråga om statsrådet är beredd
            att lyssna på dem. Statsrådet är uppenbarligen beredd att lyssna
            på de enskilda företagarna, men de anställda som befinner sig
            i de här företagen pekar på att man känner sig särskilt utsatt
            när det gäller anställningstryggheten.
          </note>
          <note>
            När ministern i den här debatten väljer att ibland säga sig lyssna
            på LO och ibland till och med väljer att citera LO:s ordförande
            vore det faktiskt klädsamt att också ta upp LO:s ordförandes,
            LO:s, TCO:s och Sacos syn på till exempel sjukförsäkringen och
            den påverkan på anställningstryggheten som den har. LO, TCO och
            Saco har sagt att det som regeringen har föreslagit och som den
            borgerliga majoriteten har röstat igenom när det gäller sjukförsäkringen
            innebär att det blir enklare att sparka människor som är sjuka
            just på grund av att de är sjuka. Det vore klädsamt att man också
            citerade det. Det är faktiskt en stark uppfattning från de tre
            fackliga centralorganisationerna, och alltså inte bara från LO.
            Jag tycker att det skulle vara viktigt.
          </note>
          <note>
            Jag tyckte att statsrådet raljerade lite över att befinna sig
            i en regering där man inte har samma uppfattning. Men Maud Olofssons
            uttalande om anställningstryggheten och arbetsrätten är en viktig
            punkt där hon särskiljer sig från det statsrådet säger här, nämligen
            att man har en gemensam uppfattning om anställningstryggheten
            och arbetsrätten. Vi har en vice statsminister, som när som helst
            kan träda in som statsminister och som också har en tung position
            i den här regeringen, som har en annan uppfattning än arbetsmarknadsministern,
            och det är inte vem som helst. Ni kan ha hur trevligt som helst,
            men jag skulle gärna vilja ha svar på de frågorna, herr talman.
          </note>
          <note type="speaker">
            Anf. 137 Arbetsmarknadsminister SVEN OTTO LITTORIN (m):
          </note>
          <note>
            Herr talman! Det är jag som är Sven Otto. Det är jag som är arbetsmarknadsminister.
            Det är jag som bereder de här frågorna, och det är jag som lägger
            förslagen till riksdagen. Det pågår inga diskussioner om att försämra
            LAS, som Patrik Björck efterfrågar. Jag vill lämna ett rakt besked
            om det.
          </note>
          <note>
            Men låt mig påminna om att allt inom arbetsrättsområdet inte
            är lagstiftning. Det är klart att vi som olika partier eller olika
            företrädare förbehåller oss rätten att ha synpunkter även på sådant
            som inte är lagstiftning. Det är klart att vi skulle önska att
            de huvudavtalsförhandlingar som pågår går i lås. Det är klart
            att vi skulle önska att de synpunkter som småföretagen för fram
            eller de synpunkter som Eva-Lena Jansson ger uttryck för kommer
            upp på bordet i de huvudavtalsförhandlingar som nu pågår. Det
            är klart att vi skulle vilja se till att ett nytt huvudavtal har
            en bredare förankring och ett bredare förtroende så att den svenska
            modellen får en bredare förankring i framtiden än vad den kanske
            har i dag. Det är klart att jag sätter stor tilltro till de här
            huvudavtalsförhandlingarna.
          </note>
          <note>
            Jag vet att det finns synpunkter från både den ena sidan och
            den andra. Jag pratar till exempel gärna om omställningsförsäkringar,
            och jag vet att det gör man också från den ena sidan. Den andra
            sidan pratar gärna om att hitta nya former för konfliktlösning.
            En del pratar om konfliktreglerna i sig. Jag ska inte ha någon
            synpunkt på utfallet av de här huvudavtalsförhandlingarna, men
            jag välkomnar att de pågår. Jag vill gärna se till att det blir
            en så bra och bred diskussion som möjligt och att parterna kommer
            fram med ett nytt huvudavtal som hanterar en del av de problem
            som vi nu har diskuterat.
          </note>
          <note>
            Överläggningen var härmed avslutad.
          </note>
          <note>
            18 § Svar på interpellation 2007/08:708 om behovet av ett aktivt
            arbetsmiljöarbete
          </note>
          <note type="speaker">
            Anf. 138 Arbetsmarknadsminister SVEN OTTO LITTORIN (m):
          </note>
          <note>
            Herr talman! Eva-Lena Jansson har ställt följande frågor till
            mig:
          </note>
          <note>
            Eva-Lena Jansson nämner också det svenska sjukförsäkringssystemet.
            Eftersom jag ansvarar för arbetsmarknads- och arbetsmiljöfrågorna
            begränsar jag mitt svar till de områdena.
          </note>
          <note>
            Jag har i ett antal interpellations- och frågesvar redovisat
            de åtgärder som vidtagits på arbetsmiljöområdet och skälen för
            dem samt det arbete som pågår med att utforma den framtida arbetsmiljöpolitiken.
            Jag hänvisar återigen till detta arbete. Vilka konkreta åtgärder
            som ska göras återkommer jag och regeringen till.
          </note>
          <note>
            Ansvarsreglerna i arbetsmiljölagen innebär att den som bryter
            mot ett föreläggande eller ett förbud som meddelats av Arbetsmiljöverket
            kan dömas till böter eller fängelse i högst ett år. Det finns
            också bestämmelser om direkta straffpåföljder, till exempel vid
            överträdelse av vissa föreskrifter utfärdade av Arbetsmiljöverket.
            I brottsbalken finns bestämmelser om arbetsmiljöbrott vilka innebär
            att om någon vållat annans död, vållat kroppsskada eller sjukdom
            eller framkallat fara för annan genom att åsidosätta vad som ålegat
            honom i enlighet med arbetsmiljölagen kan dömas för arbetsmiljöbrott
            till böter eller fängelse i högst sex år. Bestämmelsen om arbetsmiljöbrott
            omfattar även överträdelse av arbetsmiljöförordningen och föreskrifter
            som har utfärdats med stöd av lagen och förordningen. Jag ser
            för närvarande inte något behov av att införa hårdare straffsanktioner.
          </note>
          <note type="speaker">
            Anf. 139 EVA-LENA JANSSON (s):
          </note>
          <note>
            Herr talman! Bakgrunden till den här interpellationen är naturligtvis
            synen på hur arbetsmiljöarbete ska bedrivas och vilket arbete
            som finns ute på de olika arbetsplatserna.
          </note>
          <note>
            Jag har tidigare i den här kammaren debatterat med Beatrice Ask
            i förra veckan om vikten av att poliser utbildas i arbetsmiljö
            så att de ska kunna utreda på ett snabbt och rättssäkert sätt.
            Jag har också ställt frågor om hur åklagarna får utbildning i
            arbetsmiljöbrott eftersom jag upplever att flera åklagare lägger
            ned utredningar utan att väcka åtal, vilket jag tycker är allvarligt.
          </note>
          <note>
            Därför blir jag lite bekymrad när vi har en regering som gärna
            lägger tryck på enskilda arbetslösa och enskilda sjuka. Man ökar
            trycket på människor i allmänhet, men man tycker att det arbetsgivarna
            gör är tillräckligt.
          </note>
          <note>
            Anledningen till att jag inte tycker att det görs tillräckligt
            mycket och att man borde fundera på att utöka straffen ytterligare,
            eller i alla fall ställa större krav på arbetsgivaren, är de många
            rapporter man får ute på olika arbetsplatser.
          </note>
          <note>
            I dag har Byggnadsarbetarförbundet släppt en bok som heter Jobbtrafficking
            Så skapas en ny underklass . Jag tänkte jag skulle citera något
            av vad som finns med där, förutom att det dör folk varje vecka
            på jobben i Sverige: 17-årige Oskar följde med pappa Jan Stanko
            från Polen till ett byggjobb på Svinesundsbron mellan Sverige
            och Norge. Under nattarbete såg han hur fadern störtade från en
            arbetsplattform 30 meter ned i sprängsten. Orsaken var att han
            hade snubblat på en järnbalk. Tillräckligt skyddsräcke saknades.
            En underentreprenör var arbetsgivare. Olyckan inträffade i augusti
            2004. Polisen utredde och bytte utredare liksom Åklagarmyndigheten.
            Vid ingången till 2008 avskrevs ärendet. Polisen och Åklagarmyndigheten
            ansåg sig inte hinna bli klara med en utredning före preskriptionstiden
            i augusti 2008.
          </note>
          <note>
            Detta var en man som dog på jobbet för fyra år sedan!
          </note>
          <note>
            Peab och NCC har anlitat ett företag för asbestsanering i Göteborg,
            bland annat polishuset. Saneringsföretaget engagerade kriminella
            mc-gäng för att få fram personal bland annat från utlandet. Det
            var lite uthyrning med polacker och annat skräp, sade en av huvudmännen
            i polisförhör.
          </note>
          <note>
            Arbetsmiljön kan man återkomma till; den var inte bra.
          </note>
          <note>
            Julafton 2006 störtade en polack genom taket på en byggarbetsplats.
            Han skadades svårt. Det fanns ingen riktig, säker arbetsmiljö
            ens på den arbetsplatsen.
          </note>
          <note>
            Min fråga blir då: Avser arbetsmarknadsministern att vidta åtgärder
            för att skärpa arbetsgivarens ansvar för ett aktivt arbetsmiljöarbete?
            Avser arbetsmarknadsministern att vidta åtgärder för hårdare straffsanktioner
            mot arbetsgivare som inte bedriver ett aktivt arbetsmiljöarbete?
          </note>
          <note>
            Uppenbarligen behövs det. Uppenbarligen finns det människor i
            vårt land som är beredda att utnyttja andra människor, och det
            verkar faktiskt som om man har satt i system att ta in människor
            från andra länder. Många av de svenska arbetarna är åtminstone
            medvetna om arbetsmiljölagen. Uppenbarligen finns det svenska
            arbetsgivare som struntar i arbetsmiljölagen, och det är klart
            att jag blir upprörd när jag ser hur poliser dels inte hinner
            utreda, dels att vi har åklagare som lägger ned. I det här fallet
            tog det alltså fyra år, och så väljer man att lägga ned för man
            är inte säker på att man ska hinna klart.
          </note>
          <note>
            Min fråga är: Behöver det inte göras någonting?
          </note>
          <note type="speaker">
            Anf. 140 Arbetsmarknadsminister SVEN OTTO LITTORIN (m):
          </note>
          <note>
            Herr talman! Svaret på den frågan är: Jo, det gör det säkert.
            Vi vet att arbetsmiljörelaterad ohälsa kostar 50 miljarder per
            år. Vi vet att ett knappt åttiotal personer per år dör på arbetet
            i Sverige. Det är orimligt. Det är alldeles för mycket. Det är
            någonting vi måste göra något åt.
          </note>
          <note>
            Tyvärr har socialdemokratisk arbetsmiljöpolitik bara handlat
            om resurser till Arbetsmiljöverket och anslag till Arbetsmiljöverket
            och inte om så mycket mer än det. Det beklagar jag.
          </note>
          <note>
            Nu håller vi tillsammans med parterna på arbetsmarknaden, forskare
            och andra intresserade på att utarbeta en ny nationell arbetsmiljöstrategi.
            Grunden för den är att försöka koppla ihop arbetsmiljöfrågorna
            med jobbpolitiken på ett mycket tydligare sätt. Enligt min mening
            räcker det inte med lagar, regler och inspektioner. Det måste
            också till någonting mer. Det kan inte bara vara ett golv i arbetsmiljöpolitiken,
            utan vi måste också ha olika typer av riktningar, incitament och
            stöd som leder till att fler lyfter sig över golvet och upp till
            något annat.
          </note>
          <note>
            Här finns det till exempel erfarenheter från Danmark som visar
            på hur en positivt laddad arbetsmiljöpolitik kan leda till att
            fler kan gå till jobbet glada och i full förtröstan över att inte
            behöva skadas eller råka illa ut på arbetet. De kan också gå hem
            vid dagens slut, nöjda och glada och friska. Det är ditåt vi måste
            sträva.
          </note>
          <note>
            Allt det som jag nu tar upp och det som Eva-Lena Jansson tar
            upp i sin interpellation tittar vi på och återkommer till i den
            nationella arbetsmiljöstrategi som nu är under utarbetande.
          </note>
          <note type="speaker">
            Anf. 141 EVA-LENA JANSSON (s):
          </note>
          <note>
            Herr talman! Jag har hört arbetsmarknadsministern anföra att
            vi socialdemokrater bara är intresserade av pengar till myndigheter,
            men så är inte fallet. Det är därför jag har ställt min interpellation.
            Jag har ställt en fråga om hur arbetsgivarnas ansvar ska kunna
            skärpas och hur straffsanktioner mot arbetsgivare som bryter mot
            arbetsmiljölagen kan bli tuffare. Här står arbetsmarknadsministern
            och pratar om incitament, men när det gäller arbetslösa är det
            bara piskan som gäller.
          </note>
          <note>
            Min uppfattning är att arbetsgivarna måste få hårdare krav så
            att man inte ska kunna åsidosätta arbetsmiljölagen som man har
            gjort. Jag tycker att det är viktigt att vi då också har en myndighet
            som kan vara ett stöd i ryggen för lokala skyddsombud och olika
            fackliga organisationer som eventuellt får syn på dessa problem.
            Då är det viktigt att vi har en polis som har tid att utreda.
            Det är viktigt att vi har åklagare som har kunskap, och det är
            också viktigt att ha arbetsmiljöinspektörer som kan hjälpa till
            att göra utredning när det till exempel har skett ett dödsfall.
          </note>
          <note>
            Det är viktigt att ha ett förebyggande arbete så att vi slipper
            få de här dödsfallen. Det som är det bekymmersamma i Jobbtrafficking
            Så skapas en ny underklass är att det visar att det sker hela
            tiden, varje dag i Sverige. På Stureplan pratar man om ett antal
            arbetare som utsätts för både det ena och det andra. Så här säger
            ordföranden för Byggnads i Jämtland: Våra problem finns mest i
            fjällvärlden, speciellt när det gäller arbetsmiljön. Vi har fotograferat
            en bod i Åretrakten där polska arbetare skulle klä om och rasta
            på vintern. Det är fruktansvärt hur våra utländska arbetskolleger
            behandlas. Vi befarar att det blir ännu värre med arbetsmiljön
            när regeringen minskar stödet till denna verksamhet framöver.
          </note>
          <note>
            Det är liksom inte bara vi socialdemokrater som har den här synen
            på arbetsmiljöarbetet, och då är det viktigt att vi får tydliga
            signaler. Jag tyckte inte att jag fick några signaler här, utan
            i svaret från arbetsmarknadsministern kan man läsa: Jag ser för
            närvarande inte något behov av att införa hårdare straffsanktioner.
          </note>
          <note>
            Jag tycker att det finns behov! Uppenbara behov finns det när
            människor faktiskt har dött i Sverige på en arbetsplats, där arbetsgivaren
            inte ens åtalas och där man lägger ned åtalet. Det är solklart
            att det behövs hårdare straffsanktioner, och jag förstår inte
            varför regeringen inte är intresserad av att vidta några åtgärder.
            Jag skulle faktiskt vilja ha ett förtydligande av arbetsmarknadsministern,
            herr talman!
          </note>
          <note type="speaker">
            Anf. 142 Arbetsmarknadsminister SVEN OTTO LITTORIN (m):
          </note>
          <note>
            Herr talman! Jag välkomnar Eva-Lena Janssons engagemang, och
            jag hoppas nu att hon deltar inte bara i debatten om Arbetsmiljöverkets
            ramanslag utan också i utvecklingen av den nya arbetsmiljöstrategin.
            Det finns goda tillfällen och har funnits goda tillfällen vid
            seminarier, i samtal och i olika rundabordsdiskussioner, och jag
            välkomnar Eva-Lena Janssons deltagande i detta så att vi får en
            så bra arbetsmiljöstrategi som möjligt framöver. Det är den vi
            nu håller på att arbeta med.
          </note>
          <note type="speaker">
            Anf. 143 EVA-LENA JANSSON (s):
          </note>
          <note>
            Herr talman! Det är trevligt att arbetsmarknadsministern välkomnar
            mig. Jag hoppas att han välkomnar alla skyddsombud runt om i landet
            och att han välkomnar de arbetsmiljöinspektörer som finns kvar.
            Det är klart att deras signaler är viktiga att ta på allvar.
          </note>
          <note>
            Jag har lyft fram hur arbetsgivare faktiskt försöker runda sitt
            arbetsmiljöansvar genom att anlita konsultföretag när man har
            sjuka personer, där företagshälsovården inte ens får komma ut
            på arbetsplatsen för att se vad det är för fel, utan där arbetsgivaren
            egentligen vill bli av med dem som har blivit sjuka på arbetsplatsen
            och struntar i sitt arbetsmiljöansvar.
          </note>
          <note>
            Det är det jag har försökt peka på i min interpellation. Jag
            försöker också peka på hur många arbetsgivare som inte har det
            minsta intresse av vare sig företagshälsovård eller ett förebyggande
            arbetsmiljöarbete, utan det enda man vill göra är att tjäna pengar
            på de anställda. Man vill betala så lite lön som möjligt, och
            man vill ha så odrägliga arbetsvillkor som möjligt därför att
            det kostar väldigt lite. Det är uppenbart att de straffsanktioner
            som finns inte är tillräckliga.
          </note>
          <note>
            Jag skulle önska att vår arbetsmarknadsminister inte bara här
            i talarstolen talade om att han har ett stort engagemang i frågan
            utan att han faktiskt gjorde något också, herr talman. Med tanke
            på att vi nu går mot en sommarledighet fast jag vet förstås inte
            om Littorin kommer att få fler interpellationer eller frågor att
            svara på hoppas jag att arbetsmarknadsministern använder sitt
            sommarlov till att betänka vikten av ett framgångsrikt och aktivt
            arbetsmiljöarbete!
          </note>
          <note type="speaker">
            Anf. 144 Arbetsmarknadsminister SVEN OTTO LITTORIN (m):
          </note>
          <note>
            Herr talman! Jag blir lite bekymrad, för det är på något sätt
            som om arbetsgivarna alltid är onda i Socialdemokraternas ögon.
            Jag ser det inte så.
          </note>
          <note>
            Det finns ruttna äpplen i korgen. Vi ska naturligtvis ha en ordentlig
            strafflagstiftning som tar hand om dem och som ser till att gardera
            mot dem. Men det räcker inte med golvet i arbetsmiljölagstiftningen.
            Vi måste också ha morötter som gör att vi visar för dem som inte
            riktigt har begripit det än att det är en god idé att ha och erbjuda
            sina medarbetare en god arbetsmiljö. Som arbetsgivare tjänar man
            på det.
          </note>
          <note>
            Hur vi ska göra det är precis vad vi nu sitter och arbetar med
            tillsammans med parterna, forskare och andra som är intresserade
            av den frågan, för att ha en ny arbetsmiljöstrategi som inte bara
            ser arbetsgivarna som skurkar utan som åtminstone potentiella
            good guys , om man gör saker och ting på rätt sätt. Skurkarna
            ska vi klämma åt, men vi ska också se till att vi får lite drag
            i arbetsmiljöpolitiken, så att vi får fler som höjer sig över
            golvet i den lagstiftning som vi har.
          </note>
          <note>
            Slutligen vill jag tacka alla interpellanter, talmännen, medarbetarna
            här i kammaren och på andra håll, alla lyssnare, meddebattörer
            och vad det nu är för en fantastiskt spännande dag och många trevliga
            och roliga debatter som vi har haft. Jag tror att det blir 178
            stycken hittills. Som jag har sagt tidigare: Vid 200 blir det
            tårta igen, och jag lovar att bjuda också talmännen med medarbetare
            på tårta på departementet vid 200. Med den här takten är vi väl
            där redan i september, skulle jag tippa!
          </note>
          <note>
            Tack snälla ni, och en glad sommar!
          </note>
          <note>
            Överläggningen var härmed avslutad.
          </note>
          <note>
            19 § Hänvisning av ärenden till utskott
          </note>
          <note>
            Föredrogs och hänvisades
          </note>
          <note>
            20 § Förnyad bordläggning
          </note>
          <note>
            Föredrogs och bordlades åter
          </note>
          <note>
            21 § Bordläggning, beslut om motionsrätt och beslut om förlängd
            motionstid
          </note>
          <note>
            Anmäldes och bordlades
          </note>
          <note>
            Kammaren biföll talmannens förslag att motioner fick väckas på
            denna skrivelse.
          </note>
          <note>
            Kammaren biföll talmannens förslag att motionstiden för skrivelsen
            skulle förlängas till fredagen den 19 september.
          </note>
          <note>
            22 § Anmälan om frågor för skriftliga svar
          </note>
          <note>
            Anmäldes att följande frågor för skriftliga svar framställts
          </note>
          <note>
            den 10 juni
          </note>
          <note>
            Carina Hägg
          </note>
          <note>
            Carina Hägg
          </note>
          <note>
            Christer Engelhardt
          </note>
          <note>
            Berit Andnor
          </note>
          <note>
            Agneta Berliner
          </note>
          <note>
            Marietta de Pourbaix-Lundin
          </note>
          <note>
            Göran Lindblad
          </note>
          <note>
            Frågorna redovisas i bilaga som fogats till riksdagens snabbprotokoll
            tisdagen den 17 juni.
          </note>
          <note>
            23 § Kammaren åtskildes kl. 16.01.
          </note>
          <note>
            Förhandlingarna leddes
          </note>
          <note>
            /Eva-Lena Ekman
          </note>
        </div>
      </body>
    </text>
  </TEI>
</teiCorpus>
