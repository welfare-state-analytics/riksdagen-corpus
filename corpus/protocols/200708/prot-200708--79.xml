<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 200708</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 200708</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-200708--79</head>
          <docDate when="2008-03-14 00:00:00">2008-03-14 00:00:00</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2007/08:79
          </note>
          <note>
            Fredagen den 14 mars
          </note>
          <note>
            Kl. 09:00 - 15:16
          </note>
          <note>
            1 § Anmälan om återtagande av plats i riksdagen
          </note>
          <note>
            Andre vice talmannen meddelade att Lars Lindblad (m) skulle återta
            sin plats i riksdagen från och med den 15 mars, varigenom uppdraget
            som ersättare skulle upphöra för Boriana Åberg (m).
          </note>
          <note>
            2 § Särskild debatt om jämställd vård
          </note>
          <note type="speaker">
            Anf. 1 Socialminister GÖRAN HÄGGLUND (kd):
          </note>
          <note>
            Fru talman! Den debatt som vi genomför i dag genomförs i ett
            väldigt angeläget ämne. Det handlar om människosyn och om vårdresultat
            för enskilda människor i Sjukvårds-Sverige och synen på enskilda
            människor. Den här debatten är därför viktig när det gäller värderingar
            och naturligtvis också när det gäller det praktiska.
          </note>
          <note>
            Jag vill rikta ett tack till Centerpartiet som har tagit initiativ
            till den här diskussionen.
          </note>
          <note>
            I varje debatt är det förstås viktigt att vi utgår från bästa
            möjliga underlag när det gäller fakta och substans så att vi vet
            hur situationen ser ut. Ibland har vi i debatter en benägenhet
            att utgå från en bild som kanske inte existerar. Det är viktigt
            att ha fakta på bordet. Det råkar vara så att Socialstyrelsen
            häromdagen kom med en väldigt viktig rapport där man på regeringens
            uppdrag har granskat jämställdheten i den svenska hälso- och sjukvården.
          </note>
          <note>
            Jämställdheten i vården är en mycket viktig fråga. Den är viktig
            vid själva vårdtillfället men också av oerhört stor betydelse
            när det gäller att förebygga och göra sådana insatser gentemot
            kvinnor och män att man behandlas på det sätt som man ska behandlas
            som man eller kvinna.
          </note>
          <note>
            När man tittar på Socialstyrelsens rapport kan man glädjande
            nog konstatera att medvetenheten i Landstings-Sverige har ökat.
            Man visar att man tar frågan om jämställdhet inom vårdsektorn
            på stort allvar. Medvetenheten om frågan har ökat, och vi ser
            en utveckling som går åt rätt håll.
          </note>
          <note>
            Jag tror förstås att det viktiga är att ha en medvetenhet om
            situationen. Finns inte medvetenheten kommer man heller inte att
            göra rätt saker eller göra något över huvud taget för att åtgärda
            problemen. Därför är det viktigt att vi kartlägger och synliggör
            skillnader mellan hur kvinnor och män behandlas och genomför ett
            målmedvetet arbete i stort och smått för att undanröja skillnader.
          </note>
          <note>
            Som jag sade kan vi, efter Socialstyrelsens rapport, konstatera
            att landstingens engagemang ökar. I dag har alla Sveriges landsting
            och regioner en särskild policy för jämställdhet. Om vi går tillbaka
            några år och tittar på 2004 var det bara tio av landstingen; i
            dag har alla en sådan.
          </note>
          <note>
            Vi kan konstatera att arbetet med öppna jämförelser har lett
            till att könsuppdelad statistik har ökat. Vi har inte alla människor
            i en korg utan delar upp kvinnor och män för att identifiera skillnader
            så att vi kan genomföra rätt åtgärder som leder till att skillnader
            som inte ska finnas inte finns kvar.
          </note>
          <note>
            Att vi har en könsuppdelad statistik är en viktig utveckling.
          </note>
          <note>
            Man kan, som Socialstyrelsen, konstatera att det inte finns några
            systematiska skillnader när det gäller väntetider. Man kan konstatera
            att det finns vissa skillnader, men förklaringen är ofta ålder
            när det gäller undersökning och behandling. Det är naturligtvis
            illa nog. Man ska inte behandlas olika på grund av olika ålder.
          </note>
          <note>
            När det gäller läkemedel kan vi se att det fortfarande förskrivs
            mer läkemedel till kvinnor för till exempel depression men att
            skillnaden mellan kvinnor och män ökar.
          </note>
          <note>
            Man säger från Socialstyrelsen att det finns få systematiska
            skillnader när det gäller vårdens resultat men att de öppna jämförelserna
            behöver utvecklas.
          </note>
          <note>
            Statistiken har blivit bättre, men vi behöver fortfarande få
            bättre grunddata. Vi kan se att kvinnor har en högre självrapporterad
            ohälsa och gör fler sjukbesök än männen. Vi kan se att det finns
            könsskillnader när det gäller diagnoser. Personligen är jag kanske
            mest oroad över gruppen unga tjejer och deras psykiska ohälsa.
            I dag minskar antalet självmord totalt, men just i gruppen unga
            flickor stiger både antalet självmordsförsök och antalet genomförda
            självmord. Det är förstås oerhört oroande.
          </note>
          <note>
            För regeringens del är det här en oerhört betydelsefull fråga.
          </note>
          <note>
            Regeringen satsar mycket på att jämföra vårdens resultat. Öppna
            jämförelser, kvalitetsregister och köstatistik är oerhört betydelsefullt
            och numera också nedbrytbart efter kön. Det ger ett redskap för
            att systematiskt kunna ta bort skillnader som inte ska finnas.
            Genom att jämföra blir vården bättre, och orättvisor kan undvikas.
          </note>
          <note>
            Vi genomför också ett arbete för att stärka patientens ställning
            i vården. Genom att patienten får möjlighet att välja och välja
            bort det som inte fungerar blir vården bättre även för dem som
            inte själva kan välja.
          </note>
          <note>
            Vi satsar på patientsäkerhet som är oerhört betydelsefullt.
          </note>
          <note>
            Allra sist vill jag nämna en satsning som regeringen beslutade
            om förra året. Det handlar om det mer långsiktiga arbetet. Regeringen
            beslöt förra året att satsa 90 miljoner kronor på ett forskningsprogram
            för bättre kvinnohälsa. Forskningsrådet för arbetsliv och socialvetenskap
            får i uppdrag att välja ut de forskningsprojekt som är bäst.
          </note>
          <note>
            Jag vill också betona det arbete som sker i Sveriges Kommuner
            och Landsting för att ta tag i den här frågan. Mycket ser bättre
            ut, men fortfarande kvarstår skillnader som är oacceptabla. Dem
            ska vi ta itu med.
          </note>
          <note type="speaker">
            Anf. 2 YLVA JOHANSSON (s):
          </note>
          <note>
            Fru talman! En sköterska på en hudklinik i Stockholm sade på
            ett möte att hon undrade varför tvättsäcken i de manliga patienternas
            duschrum var så tung och besvärlig att byta när den var så lätt
            och inte alltid behövde bytas i de kvinnliga patienternas duschrum.
          </note>
          <note>
            Verksamhetschefen på den här hudkliniken hade integrerat jämställdhetsarbete
            i sitt vardagliga arbete och tog fasta på frågan.
          </note>
          <note>
            Det visade sig att läkarna, för behandling av psoriasis, skrev
            ut salva på recept i mycket högre grad till kvinnor, medan männen
            fick komma in på kliniken. De fick behandling och insmörjning
            på mottagningen.
          </note>
          <note>
            Vad betyder det? Jo, kvinnorna fick ett recept i handen. De fick
            gå till ett apotek, de fick betala sin medicin, smörja in sig
            själva, använda sin egen dusch och sin egen handduk och sköta
            sin egen tvätt. Männen däremot togs emot på mottagningen, smordes
            in av personalen, fick använda landstingets duschrum, handdukar
            och tvättkorg.
          </note>
          <note>
            Funderar man vidare på detta ser man att kvinnorna därmed är
            med och betalar en del av männens behandling.
          </note>
          <note>
            Ett läkemedelsbolag hade kontaktat verksamhetschefen på kliniken
            för att rekrytera patienter till en läkemedelsprövning av ett
            nytt läkemedel mot psoriasis. Sex män rekryterades från mottagningen
            det var ju enklast och säkrast så eftersom det fanns mest män
            på mottagningen. Det blev en manlig dominans bland försökspersonerna.
          </note>
          <note>
            I dag är läkemedlet registrerat, till 75 procent utprovat på
            män. När kvinnor med psoriasis kommer till mottagningen får de
            alltså ett läkemedel som inte är adekvat utprovat på deras eget
            kön. Det kanske kan förklara varför det finns en dominans av kvinnor
            bland patienter som vårdas för läkemedelsbiverkningar.
          </note>
          <note>
            Psoriasis är en könsneutral sjukdom; den är lika vanlig hos båda
            könen. Man har samma typ av symtom och samma svårighetsgrad. Det
            här exemplet visar att det inte går att säkert säga att männen
            fick en bättre vård än kvinnorna. De fick förmodligen inte välja.
            Många av dem kanske också hellre hade velat få ett recept och
            smörja in sig själva. Men detta visar att vi systematiskt i många
            sammanhang behandlar män och kvinnor olika, och så sker också
            inom vården.
          </note>
          <note>
            När det gäller just detta fall kan man konstatera att om alla
            behandlades som kvinnorna skulle kostnaderna för denna typ av
            behandling minska med nästan en fjärdedel.
          </note>
          <note>
            Fru talman! Det finns könsskillnader i svensk sjukvård. Socialstyrelsen
            har nyligen publicerat rapporter. Man har visat att mycket är
            bra i svensk sjukvård. Svensk sjukvård har dessutom blivit mycket
            bättre under de senaste åren. Men alarmerande nog finns det stora
            skillnader mellan män och kvinnor. Det finns också stora klasskillnader
            i vården, och det finns skillnader beroende på etnisk bakgrund.
            Detta är alarmerande och mycket allvarligt.
          </note>
          <note>
            När vi tittar specifikt på könsskillnader kom det en rapport
            så sent som i går från Socialstyrelsen som glädjande nog visar
            att landstingen arbetar alltmer aktivt med jämställdhet och att
            det har blivit en dramatisk förändring bara under de senaste åren.
            Det är väldigt glädjande. Men det finns fortfarande mycket stora
            skillnader, och det behövs ett mycket mer systematiskt arbete
            och rutiner.
          </note>
          <note>
            Jag tror att man måste driva ett sådant systematiskt arbete för
            att bryta ett könsstereotypt tänkande och för att integrera jämställdhetsarbetet
            i det vardagliga systematiska arbetet på varje klinik vid varje
            beslutstillfälle inom vården.
          </note>
          <note>
            Det är också viktigt att påpeka att kvinnor inte är någon svag
            grupp. Vi är medborgare med rättigheter. Vi har lika starka rättigheter
            som män. Jag tror faktiskt att en sjukvård som behandlar människor
            lika utifrån deras behov blir en jämställd vård som blir bättre
            och effektivare både för kvinnor och för män. Jag tror alltså
            att jämställdhetsintegrering bidrar till att stärka en demokratisk
            förankring av sjukvården. Jag tror också att den bidrar till en
            effektivisering av resurserna och ett bättre bemötande utifrån
            de individuella behoven.
          </note>
          <note>
            Fru talman! Jag ska återkomma i mitt nästa anförande till vad
            jag tycker att man ska göra mer konkret för att komma till rätta
            med problemen. Men jag skulle bara vilja lyfta fram ett exempel,
            och det är Kalmar läns landsting. Där har man valt att se jämställdhetsarbetet
            som en patientsäkerhetsfråga. Man menar att det inte är patientsäkert
            att behandla män och kvinnor könsstereotypt. Jag tycker att det
            är ett väldigt fruktbart sätt att se på jämställdhetsarbetet i
            sjukvården. Man skulle med ett sådant synsätt kunna säga att man
            faktiskt riskerar patientsäkerheten om man inte har ett systematiskt
            genusperspektiv och ett systematiskt jämställdhetsarbete inom
            sjukvården.
          </note>
          <note type="speaker">
            Anf. 3 MAGDALENA ANDERSSON (m):
          </note>
          <note>
            Fru talman! Det är riskfyllt att vara arbetslös. Att inte ha
            ett jobb ger ett utanförskap som sätter spår i människors liv
            och hälsa. Den allra bästa försäkringen för en jämlik hälsa är
            därför att ha ett jobb. Arbetslösheten påverkar människors livsvillkor.
            Osäkerhet om framtiden är en faktor som höjer stressnivån. Och
            forskningen visar att unga män dricker mer alkohol när de är arbetslösa.
            På samma sätt finns det samband mellan arbetslöshet och rökning.
            Förhöjt blodtryck och ökning av stresshormoner påverkar psyket
            och utvecklingen av hjärt- och kärlsjukdomar. Regeringens politik
            med arbete i fokus är därför ett av de bästa recepten för en bättre
            hälsa för alla.
          </note>
          <note>
            Fru talman! Den rapport om jämställdhet i vården som SKL presenterade
            i höstas var nedslående. Tv-serien som gick nyligen om kvinnors
            hjärtsjukdomar handlade om hur det var för tio år sedan. Så är
            det absolut inte nu. Det skrev några hjärtläkare i en artikel
            nyligen.
          </note>
          <note>
            Men trots att denna hjärtsjukvård har tagit rejäla kliv framåt
            är det fortfarande väldigt mycket som inte hänger med. Rapporten
            från SKL visar att kvinnor får stå längre i kö, får sämre behandling
            och äldre mediciner. Det finns märkliga och omotiverade skillnader
            mellan kvinnor och män, och kvinnor har sämre tillgång till dialys,
            operation av gråstarr, nya höftleder och behandling av psoriasis,
            som vi nyss hörde. Det är män som får nyare och dyrare mediciner,
            och kvinnor får vänta längre för att få tid hos allmänläkare.
            Av någon anledning får kvinnliga rökare vänta längre på lungundersökning
            än manliga, och kvinnor som har borrelia riskerar att få fel diagnos
            eftersom läroböckerna inte berättar att män och kvinnor har olika
            symtom på detta.
          </note>
          <note>
            Socialstyrelsens uppföljning säger glädjande nog, som vi hörde,
            att arbetet med en mer jämställd hälso- och sjukvård går framåt.
            Men man säger fortfarande från Socialstyrelsens sida att det finns
            skillnader som behöver förklaras och åtgärdas. Det finns utrymme
            för förbättringsåtgärder, säger man. Det, fru talman, skulle jag
            vilja säga är bara förnamnet.
          </note>
          <note>
            Det är kvinnor i Sverige som är mest sjukskrivna. Två tredjedelar
            av alla sjukpenningdagar går till kvinnor. Men det är män som
            har fått mer stöd till rehabilitering än kvinnor, både av arbetsgivare
            och av Försäkringskassan. Forskare säger att anledningen till
            denna höga sjuklighet hos kvinnor troligen beror på att kvinnor
            är sjukare. Men det finns också bristande medicinsk kunskap om
            kvinnors hälsoproblem. Män får bättre stöd eftersom kvinnor och
            män behandlas olika. Vi kvinnor har också andra sorts jobb eller
            villkor som gör att det är svårare att gå tillbaka till jobbet.
            Och det finns skillnader i vem det är som gör det obetalda arbetet
            hemma som inverkar på detta.
          </note>
          <note>
            Regeringen har gjort en del bra saker som är värda att ta upp
            och som på sikt kan hjälpa till att ändra den situation som vi
            har i dag. Det är en satsning på 100 miljoner kronor för jämställdhetsarbete
            till Sveriges Kommuner och Landsting. Det är den satsning som
            socialministern berättade om och som handlar om forskning på kvinnors
            hälsa. Det är rehabiliteringssatsningen på 3 miljarder kronor
            som de kvinnor som är sjukskrivna och som behöver komma tillbaka
            till jobb till största delen kommer att få nytta av. Det är satsningen
            på ungas psykiska hälsa. Det är handlingsplanen som handlar om
            mäns våld mot kvinnor som är så betydelsefull när det gäller kvinnors
            ohälsa. Det är avdragsrätten för hushållsnära tjänster som underlättar
            för kvinnor och minskar stressymtomen.
          </note>
          <note>
            Regeringens politik över huvud taget med arbete i fokus är ett
            av de allra bästa recepten för en bättre hälsa för alla.
          </note>
          <note>
            Detta är bra satsningar. De är nödvändiga både för kvinnor och
            för jämställdhetsarbetet, men de räcker inte. Det behövs mer.
            Det behövs öppna kvalitetsjämförelser så att det verkligen går
            att följa kvalitetsarbetet i vården. Det behövs utvärderingar
            som baseras på statistik för både män och kvinnor. Det behövs
            en mångfald i vården. Det ska vara möjligt att byta vårdgivare
            men också att byta arbetsgivare. Att arbeta förebyggande är precis
            lika viktigt som arbetsmarknadsprogram när det gäller att öka
            utbudet av arbetskraft. Man måste ha en fungerande rehabiliteringskedja
            och en arbetsmarknad som är hälsofrämjande. Det måste finnas möjligheter
            att byta arbetsgivare och prova annat.
          </note>
          <note>
            Fru talman! Till sist handlar det om det goda exemplets makt.
            Visa andra hur man verkligen kan arbeta förebyggande. Visa på
            goda exempel. Lär av varandra! Vi behöver inte alltid uppfinna
            ett nytt hjul om det finns ett som fungerar och är runt och fint
            och snurrar på ett bra sätt.
          </note>
          <note>
            Fru talman! Detta är åtgärder som jag tror är bra för en jämställd
            hälsa för både kvinnor och män.
          </note>
          <note type="speaker">
            Anf. 4 SOLVEIG TERNSTRÖM (c):
          </note>
          <note>
            Fru talman! Jag är väldigt glad för att Centerpartiet har tagit
            initiativ till denna debatt om jämställd vård. Jag och Centerpartiet
            tackar socialministern och riksdagsledamöterna i de övriga partierna
            för att ni är här i dag och debatterar denna mycket viktiga fråga.
          </note>
          <note>
            Den 8 mars i år, på kvinnodagen, var jag i Karlstad och invigde
            kampanjen Go red som ska stödja forskningen om och öka kunskapen
            om kvinnors hjärt- och kärlsjukdomar. 600 kvinnor fanns i publiken.
            Tre hjärtläkare framträdde och försäkrade att hjärtvården var
            mycket framgångsrik och att det var myter att den skulle vara
            ojämlik.
          </note>
          <note>
            När jag var på väg därifrån kom en äldre dam fram till mig. Försiktigt
            stack hon till mig ett kuvert med ett brev i som hon ville att
            jag skulle läsa på tåget hem till Stockholm. Det gjorde jag. Brevet
            innehöll en kopia av en anmälan till Hälso- och sjukvårdens ansvarsnämnd.
            Det var en anmälan om felbehandling eller avsaknad av behandling
            för den äldre damens hjärtbesvär. Det var en sorglig läsning,
            ska jag säga. Den var så konkret och naket uppenbar i sin diskriminering,
            som jag skulle vilja kalla det.
          </note>
          <note>
            Det är mycket som återstår att göra för den jämlika vården så
            att den når ut till alla i vårt land, till läkarna, till vårdpersonalen,
            ambulanspersonalen och till allmänheten.
          </note>
          <note>
            Det är tio år sedan man började slå larm om att kvinnor behandlades
            sämre än män i sjukvården, bland annat när det gällde hjärt- och
            kärlsjukdomar, och att mannen var norm i forskningen.
          </note>
          <note>
            Professor Karin Schenk-Gustafsson var en av dem i Sverige som
            först larmade. Det blev ett häftigt uppvaknande, så häftigt att
            en lobbygrupp bildades, 1,6 miljonerklubben, som skulle sprida
            information om kvinnohälsofrågor och införa det kvinnliga perspektivet
            i den medicinska forskningen och i läkarutbildningen. Klubben
            fick snabbt medlemmar. I dag har den 30 000 medlemmar.
          </note>
          <note>
            Under alla dessa år har klubben arbetet mycket hårt med upplysning
            och information. Många resor har gjorts över hela Sverige, och
            det må sägas att varken kvinnor eller män har varit särskilt medvetna
            om den ojämställda vården, trots att vi lever i ett samhälle där
            information fullständigt haglar över oss.
          </note>
          <note>
            När tv-serien Om ett hjärta sändes i februari i år kom allt upp
            till ytan. Det blev äntligen en debatt som tog avstamp både i
            folkdjup och bland hjärtforskare. Det var bra. Ett mönster började
            framträda. Vi går vidare.
          </note>
          <note>
            Det är fortfarande stora skillnader mellan hur män respektive
            kvinnor behandlas vad gäller till exempel hjärtsvikt. En nyligen
            publicerad artikel i tidskriften Heart visade att kvinnor betydligt
            mer sällan behandlas med evidensbaserade läkemedel.
          </note>
          <note>
            Jag kan fortsätta räkna upp exempel som alldeles nyligen kommit
            i medicinska tidskrifter. Bland annat riktas uppmärksamheten mot
            kvinnor i klimakteriet där det är uppenbart att sjukvården missar
            att beakta kvinnors ökade risker för att utveckla hjärtsjukdom.
            Även biverkningar av läkemedel är 60 procent vanligare hos kvinnor
            än hos män. Läkemedlen är kanske nästa stora problem; dem har
            vi ännu inte undersökt.
          </note>
          <note>
            Slutsatsen av den medicinska forskningen är för mig som lekman
            tydlig: Vi har kommit en bit på vägen, men vi har fortfarande
            långt att gå.
          </note>
          <note>
            I rapporten Öppna jämförelser av hälso- och sjukvårdens kvalitet
            och effektivitet av Sveriges Kommuner och Landsting och Socialstyrelsen,
            som vi har hört om, görs jämförelser mellan mäns och kvinnors
            vård och vård mellan olika landsting. I rapporten nämns ett antal
            skillnader. Fler kvinnor än män får vänta längre än sex månader
            på gråstarrsoperation. Fler män än kvinnor som drabbats av stroke
            vårdas vid särskilda strokeenheter. Kvinnor får vänta cirka sju
            dagar längre än män på en hjärtoperation. De regionala skillnaderna
            är större. I Blekinge, till exempel, väntar kvinnor elva dagar,
            i Jämtland 69 dagar. Det finns ännu mer, och det kommer naturligtvis
            fler rapporter. Vi väntar på dem.
          </note>
          <note type="speaker">
            Anf. 5 TOBIAS KRANTZ (fp):
          </note>
          <note>
            Fru talman! Kvällen den 23 april 2003 får 81-åriga Maj Pettersson
            i Lärbro på Gotland svårt att andas. Först efter fyra samtal till
            SOS Alarm kommer ambulansen. Hennes tillstånd hade inte bedömts
            som livshotande. Då är det för sent. Tio i åtta ringde jag sista
            gången. Ambulansen kom fram fem minuter senare - en timme efter
            att jag ringde första samtalet till SOS. Mamma dog på vägen till
            sjukhuset. Det berättar dottern Margareta Pettersson i september
            2004 för tidningen Aftonbladet. Allt tyder på att Maj Pettersson
            fått en propp i lungan som vandrade vidare till hjärtat och orsakade
            en hjärtinfarkt. Margareta Pettersson säger: Ambulanspersonalen
            sa att de kom för sent. Det kändes fruktansvärt att höra. Jag
            ringde ju SOS fyra gånger, men de tog inte hennes symtom på allvar.
          </note>
          <note>
            Fru talman! Jag berättar inte historien om Maj Pettersson för
            att skuldbelägga enskilda människor i ett enskilt fall. Den ansvariga
            sköterskan som gjorde de första bedömningarna och larmoperatörerna
            anmäldes till Hälso- och sjukvårdens ansvarsnämnd där de friades.
            Jag berättar historien för att den väcker en viktig principiell,
            etisk och också ytterst politisk fråga. Behandlas män och kvinnor
            på samma sätt och på lika villkor i svensk sjukvård? Är vården
            jämställd?
          </note>
          <note>
            I en rapport från Socialstyrelsen 2004 redogjordes för en analys
            av samtal till SOS Alarm i Göteborg. Där konstaterades att män
            oftare bedömdes ha ett livshotande tillstånd än kvinnor. Det ledde
            till att kvinnor fick vänta på ambulans längre än män. I Dagens
            Medicin redogjordes förra året för en analys som ambulanssjukvården
            i Mölndal hade gjort av sin egen verksamhet. Den visade att vid
            höftfrakturer fick 33 procent av männen prioritet 1, som innebar
            att man snabbt skulle rycka ut, medan bara 4 procent av kvinnorna
            fick samma prioritering.
          </note>
          <note>
            Fru talman! Svensk sjukvård är inte jämställd. Det konstaterar
            också Socialstyrelsen med den rapport som kom ut i går. Något
            annat vore egentligen egendomligt, för hur skulle den svenska
            vården kunna vara jämställd i ett samhälle där löneskillnaderna,
            inte minst inom vården, är så stora och ligger kvar på samma nivå
            trots årtionden av debatt? Hur skulle vården kunna vara jämställd
            i ett samhälle där tusentals kvinnor varje år misshandlas av sina
            män? Hur skulle vården kunna vara jämställd i ett samhälle där
            män fortfarande dominerar på de ledande chefsposterna både inom
            offentlig och privat sektor?
          </note>
          <note>
            Det finns glädjande tecken också. Socialstyrelsen pekar på att
            jämställdhetsarbetet går framåt. Det görs flera insatser när det
            gäller statistik, analys och utbildning, men mer behöver göras.
            Socialstyrelsen pekar bland annat på kvalitetsjämförelser, verksamhetsuppföljningar
            och könsuppdelad statistik. Jag tänker i kommande anföranden peka
            på några frågor som är viktiga att fundera på när det gäller att
            förbättra jämställdheten i den svenska vården.
          </note>
          <note>
            Fru talman! Bristande jämställdhet beskrivs inte sällan i den
            politiska debatten som en kvinnofråga. Det är ett synsätt som
            jag vägrar att acceptera. Bristande jämställdhet bygger på fördomar
            och tankemönster som drabbar både män och kvinnor. Socialstyrelsen
            pekar exempelvis i sin rapport som kom i går på att det är vanligare
            att män dör i sjukdomar som man kan behandla framgångsrikt. Att
            bli behandlad som en individ utifrån sina förutsättningar handlar
            om mänskliga rättigheter och ingenting annat. För oss liberaler
            är det självklart att kampen för en jämställd vård måste föras
            av män och kvinnor tillsammans. Jämställdhet angår oss alla.
          </note>
          <note type="speaker">
            Anf. 6 ELINA LINNA (v):
          </note>
          <note>
            Fru talman! Det är ett viktigt och tyvärr fortfarande aktuellt
            ämne vi debatterar i dag, nämligen den jämställda vården, eller
            rättare sagt den ojämställda vården.
          </note>
          <note>
            Jag säger fortfarande, och det gör jag med vetskapen att Vänsterpartiet
            redan 1996 i en motion i riksdagen konstaterade att hälsan har
            ett könsperspektiv, att hälsa och sjukdomstillstånd mäts efter
            en manlig norm och att kvinnors hälsoproblem inte uppmärksammas
            tillräckligt.
          </note>
          <note>
            Två år senare skrev vi i en motion att kunskapsläget inom medicinen
            när det gäller kvinnors sjukdomar är sämre än när det gäller mäns
            sjukdomar. Det gäller bland annat reumatism och sjukdomar som
            fibromyalgi, migrän, utbrändhet och osteoporos. Vi konstaterade
            också att professionen försökt dölja sin kunskapsbrist genom att
            psykologisera symtomen och omyndigförklara de hjälpbehövande.
            I Vänsterpartiets motion krävde vi ytterligare forskning och prioritering
            av resurser för att komma närmare målet om jämställdhet på hälsans
            och medicinens område.
          </note>
          <note>
            Året därefter tog Vänsterpartiet upp problemet med att kvinnor
            beskriver sina symtom på andra sätt än män, vilket gör att läkaren
            inte känner igen symtomen då läroböckerna under utbildningen utgår
            från mäns symtom. Vi exemplifierade detta med hjärt- och kärlsjukdomar.
          </note>
          <note>
            Med denna tillbakablick vill jag visa att Vänsterpartiet regelmässigt
            sedan 1996 lyft upp frågan om kvinnors hälsa och vården av kvinnor.
            Därför gratulerar jag Centerpartiet att även de nu lyfter upp
            frågan om kvinnors hälsa och vården av kvinnor.
          </note>
          <note>
            Fru talman! Våra politiska motståndare brukar alltid vid sådana
            här tillfällen komma med anklagelsen varför Vänsterpartiet inte
            gjorde mer för en jämställd vård under åren de samarbetade med
            regeringen. Om någon i kammaren nu tänkt ställa den frågan vill
            jag påminna alla här om att vi i vårt samhälle, liksom alla andra
            samhällen, lever under ett system som handlar om att det manliga
            generellt är normen och överordnat det kvinnliga. Det är svårt,
            men definitivt inte omöjligt, att förändra dessa strukturer, och
            därför fortsätter Vänsterpartiet att ihärdigt visa att maktförhållandena
            mellan kvinnors och mäns livsutrymme i grunden är olika och ojämlika.
          </note>
          <note>
            Ojämställdheten inom vården är ingen isolerad företeelse. För
            att förstå det krävs en helhetsförståelse, och jag undrar om vår
            nuvarande regering har den förståelsen. Den förra regeringen presenterade
            i sina förslag inom olika områden ett antal strategier för att
            motverka den strukturella underordningen och diskrimineringen
            av kvinnor. Sådana förslag har jag förgäves sökt i propositioner
            som den nuvarande regeringen lämnat.
          </note>
          <note>
            Jag tar några exempel. I socialutskottet behandlar vi för närvarande
            regeringens förslag om statlig tandvård. Regeringen har inte på
            något sätt analyserat behovet av tandvård ur ett könsperspektiv,
            fastän den statliga utredningen Tandvården till 2010 pekade på
            att det finns skillnader vad gäller ökat tandvårdsbehov på grund
            av långvarig sjukdom eller funktionsnedsättning. Sjukdomar som
            nämns är bland annat reumatiska sjukdomar och ätstörningar, sjukdomar
            som oftare drabbar kvinnor än män.
          </note>
          <note>
            Mitt andra exempel är propositionen Ny vårdform inom den psykiatriska
            tvångsvården . Inte heller i det förslaget finns en tillstymmelse
            till genusperspektiv, än mindre en könsmaktsanalys, trots att
            forskningen bland annat visar att läkare i allmänhet tycks vara
            mer benägna att skriva ut läkemedel till kvinnor än till män;
            framför allt gäller det utskrivningen av lugnande och antidepressiva
            läkemedel.
          </note>
          <note>
            Mitt tredje exempel är regeringens förslag till handlingsplan
            om mäns våld mot kvinnor. För mig och Vänsterpartiet är det obegripligt
            att regeringen tror sig kunna lyckas nå målet, att mäns våld mot
            kvinnor upphör, när handlingsplanen saknar en övergripande könsmaktsanalys.
          </note>
          <note>
            Jag vet att socialministern inte ansvarar för handlingsplanen,
            men mina två andra exempel är under Görans Hägglunds ansvar. Därför
            frågar jag: Anser socialministern att regeringen med sina förslag
            som saknar genusperspektiv bidrar till mer jämställdhet generellt
            inom vården och specifikt inom tandvården och den psykiatriska
            tvångsvården?
          </note>
          <note type="speaker">
            Anf. 7 ESABELLE RESHDOUNI (mp):
          </note>
          <note>
            Fru talman! Som Miljöpartiets jämställdhetspolitiska talesperson
            vill jag tacka Centerpartiet för att de begärt denna oerhört viktiga
            debatt om jämställd vård.
          </note>
          <note>
            Jämställdhet är i grunden en demokratifråga som alldeles för
            sällan kommer upp på dagordningen trots att halva Sveriges befolkning
            diskrimineras, trots att varken kvinnor eller män har fria livsval
            och trots att många säger att frågan är prioriterad.
          </note>
          <note>
            Det har sagts mycket om ojämställd vård i dag, den vård som ibland
            ger förödande konsekvenser, och jag tänker inte ägna min talartid
            åt att repetera det som sagts. I stället vill jag fokusera på
            vilka åtgärder regeringen tänker vidta för att komma till rätta
            med detta.
          </note>
          <note>
            Problemet är att ojämställdheten genomsyrar samhället. Vården
            är dessvärre inte annorlunda än andra områden, och vi måste våga
            diskutera att samhället hänger ihop och att frågan om jämställd
            vård inte är en isolerad fråga. Om vi ska få ett jämställt samhälle
            måste vi våga angripa frågan från många håll. Att skapa ett jämställt
            samhälle innebär en förändring som naturligtvis möter motstånd
            eftersom det till stor del handlar om att omfördela resurser.
          </note>
          <note>
            Varför ser det ut som det gör och hur skapas och upprätthålls
            ojämställdheten? Det är frågor som enligt min mening är mycket
            viktiga att besvara för att jämställdhetsarbetet generellt ska
            bli framgångsrikt. Som politiker måste vi ha kunskap och förstå
            att dagens strukturer och mönster har sin grund i tusenåriga maktstrukturer.
            Det gäller inte minst attityder till och föreställningar om kön.
            Dessa är mycket svåra att komma åt, och därför måste jämställdhetsarbetet
            göras systematiskt och utifrån strategiska utgångspunkter. Våra
            idéer och förslag måste vara kunskapsbaserade, inte ideologiska.
          </note>
          <note>
            Det finns en ordning i samhället som innebär att män är överordnade
            kvinnorna. Enligt teorin om genussystem utgör mannen en generell
            norm, vilket flera i dag har sagt. Det medför att kvinnor och
            män riskerar att ses som olika och prioriteras olika. Framför
            allt, med hänvisning till dagens tema, bedöms de ha olika vårdbehov
            och får ibland felaktig vård. Dessvärre tenderar debatten att
            alltjämt handla om den enskildes val när den moderatledda regeringen
            talar om jämställdhet och lägger fram sina dåligt beredda förslag.
          </note>
          <note>
            Det vi brukar få höra är: Ett fritt val leder till ett mer jämställt
            samhälle. Montera ned den offentliga sektorn så får vi ett jämställt
            samhälle. Om vi subventionerar hemhjälpen skapas jämställdhet.
            Det låter väldigt bra, men är det så enkelt att den enskildes
            fria val garanterar kvinnor och män likvärdig vård? Knappast.
            Problemet är mycket mer komplext.
          </note>
          <note>
            Socialminister Hägglund är närvarande i dag, och jag har läst
            att han, beklagligt nog, inte är feminist. Socialministern försöker
            förklara sig med att det finns många sorters olika feminister,
            och då är det bättre att avstå från att vara feminist. Tänk om
            man skulle föra samma resonemang om demokrati, att eftersom det
            finns så många slags tolkningar av demokrati är det bättre att
            avstå från att vara demokrat!
          </note>
          <note>
            Nu handlar det inte om könsmaktsordning eller feminism. Det handlar
            om tjejer och killar, om män och kvinnor, som får olika vård i
            Sverige. Det handlar om att kvinnliga patienter i genomsnitt får
            sämre vård än manliga patienter. Vem säger det? Jo, det sägs i
            en rapport från Sveriges Kommuner och Landsting.
          </note>
          <note>
            Jag vill inte hålla något husförhör med ministern om mäns överordning
            i samhället och vilken feministisk inriktning som bäst beskriver
            hur kvinnor, unga som gamla, år 2008 i Sverige diskrimineras på
            grund av sitt kön.
          </note>
          <note>
            Jag skulle vilja ställa en fråga till socialministern: Vad tänker
            han göra mer än att ge forskningen 90 miljoner kronor och 100
            miljoner kronor till Sveriges Kommuner och Landsting?
          </note>
          <note>
            Jag återkommer i mitt andra inlägg om jämställdhetsintegreringen.
          </note>
          <note>
            Jag har ytterligare tre frågor till ministern.
          </note>
          <note>
            Hur ska man lösa problemet med att kvinnor är mer sjukskrivna
            än män?
          </note>
          <note>
            Väldigt många våldsutsatta kvinnor snurrar runt i vårdapparaten
            utan att få adekvat hjälp. På vilket sätt tänker ministern komma
            till rätta med det?
          </note>
          <note>
            När ska ensamstående kvinnor få inseminationshjälp? Det undrar
            jag.
          </note>
          <note>
            Dessa frågor har i allra högsta grad bäring på jämställdhet.
            Vad tänker ministern göra åt det?
          </note>
          <note>
            Jag är ganska säker på att socialministern förstår att det finns
            allmänmänskliga strukturer och mönster som bygger på icke-relevant
            könsuppdelning överallt i vårt samhälle. Det gäller också i offentlig
            sektors verksamhet.
          </note>
          <note>
            Mot den bakgrunden undrar jag vad ministern tänker göra för att
            medvetenheten och kunskapen om genusperspektivet ökar inom personalen.
            Trots att du säger att det har ökat är det långt kvar. Hur ska
            ministern få fler män att jobba inom vården?
          </note>
          <note type="speaker">
            Anf. 8 Socialminister GÖRAN HÄGGLUND (kd):
          </note>
          <note>
            Fru talman! Jag vill peka på några saker utifrån de inlägg som
            har gjorts här.
          </note>
          <note>
            Jag tror inte, och jag har inte heller hört någon som trott det,
            att det finns en quick fix : Vi trycker på en knapp, vi slår klubban
            i bordet, och vips kommer vi att ha en jämställd vård.
          </note>
          <note>
            Det handlar om ett metodiskt arbete i vardagen runt om i Sjukvårds-Sverige.
          </note>
          <note>
            Det handlar för det första om att öka medvetenheten hos enskilda
            människor, professionen, oss som vårdtagare och politikerna för
            att få rätt anda att genomsyra svensk hälso- och sjukvård.
          </note>
          <note>
            Det handlar för det andra om att kartlägga och klarlägga skillnader
            för att kunna få ett underlag och kunna genomföra de förändringar
            som krävs.
          </note>
          <note>
            Det fordras för det tredje ett vardagligt slit i ofta små förhållanden
            för att åstadkomma arbetet. Det är ett ganska oglamoröst arbete
            i vardagen för att förändra.
          </note>
          <note>
            Utan de tre delarna kommer vi inte att kunna se en förändring.
            Det finns i dag förändringar. Men det har kartlagts och visats
            att det i dag finns en situation som är helt oacceptabel. Det
            finns skillnader mellan kvinnor och män som inte är acceptabla.
          </note>
          <note>
            Vi gör väldigt mycket. Man kan säga att det är viktigt att bygga
            upp filosofiska konstruktioner. Men väldigt mycket handlar om
            vad vi gör i vardagen. Det handlar om vilket arbete som genomförs
            runt om i Sveriges kommuner och landsting.
          </note>
          <note>
            Vad ska regeringen göra mer än det som vi har berättat om? Vi
            har satsat stora pengar på forskning. Jag tror att det har en
            utomordentligt stor betydelse. Det har det inte för att det ändrar
            situationen över en natt, utan för att det långsiktigt ger ett
            kunskapsunderlag som fordras för att kunna fatta de riktiga besluten.
          </note>
          <note>
            Det gäller att veta hur situationen ser ut och vad som faktiskt
            ger effekt.
          </note>
          <note>
            Vi satsar mycket på kommuner och landsting, som har sagts här,
            för att höja medvetandet. Sveriges Kommuner och Landsting presenterade
            förra året en väldigt bra skrift som heter Ojämställdhet i hälsa
            och vård en genusmedicinsk kunskapsöversikt . Jag vet att den
            spelar en väldigt stor roll.
          </note>
          <note>
            Det har här lyfts upp några frågor. Elina Linna frågar: Anser
            socialministern att de propositioner som lagts fram när det gäller
            tandvård och tvång i öppenvård leder till mer jämställdhet?
          </note>
          <note>
            Dessa propositioner är avsedda att leda till en bättre behandling
            av psykiskt sjuka människor, vare sig de är kvinnor eller män,
            och till en bättre tandvård vare sig det gäller kvinnor eller
            män.
          </note>
          <note>
            Min bild är att det framför allt är många kvinnor. Det är äldre
            personer, och kvinnor lever längre än män, som har de svåraste
            problemen på det här området.
          </note>
          <note>
            Elina Linna här hört till den majoritet som har styrt vårt land
            under en lång följd av år. Men diskussionen om tandvård var då
            munväder. Nu genomför vi en tandvårdsreform som kommer att spela
            en enormt stor roll för landets kvinnor och män.
          </note>
          <note>
            Tobias Krantz snuddade vid någonting viktigt när det gäller den
            statistik som Socialstyrelsen presenterat. Man kan inte när vi
            talar om en ojämställd vård entydigt säga att det är kvinnor som
            drabbas och att det enbart är kvinnor som får problemen. Vi har
            områden där också männen behöver få sin situation förbättrad.
          </note>
          <note>
            Det handlar, precis som när det gäller kvinnor, om ett målmedvetet
            arbete för att ha rätt inställning, öka kunskapen och i vardagen
            se till att det inte finns de skillnader vi inte ska ha i Sverige.
          </note>
          <note type="speaker">
            Anf. 9 YLVA JOHANSSON (s):
          </note>
          <note>
            Fru talman! Förutsättningarna för jämställd vård och jämställd
            hälsa, där skillnaderna är ännu större, påverkas på ett avgörande
            sätt av mäns systematiska överordning i samhället. Det syns på
            flera olika områden i samhället. Det har här tagits upp här i
            debatten av Folkpartiet, Vänsterpartiet och Miljöpartiet. Därför
            är det helt nödvändigt att man har ett brett jämställdhetsperspektiv
            på hela politikens område och hela samhället.
          </note>
          <note>
            Min talartid är begränsad. Därför håller jag mig till de förslag
            som direkt gäller sjukvården. Jag är medveten om att socialministern
            inte styr över alla delar i sjukvården. Du sade tidigare att det
            behövs ett systematiskt arbete. Jag har tio frågor om hur det
            kan säkerställas, Göran Hägglund.
          </note>
          <note type="speaker">
            Anf. 10 MAGDALENA ANDERSSON (m):
          </note>
          <note>
            Fru talman! Nu är jag inte socialminister, men jag måste ändå
            få säga att det är lite märkligt att ta fyra minuter på sig och
            ställa tio frågor till en person som bara två minuter på sig att
            besvara frågor från hela auditoriet. Det är också en sorts härskarteknik
            som man kan använda.
          </note>
          <note>
            Fru talman! I övrigt tänkte jag diskutera det samband som finns
            mellan psykisk stress och kroppslig ohälsa. När stressen tar över
            är det kvinnan som är förlorare.
          </note>
          <note>
            I dag är det lika många kvinnor som män som förvärvsarbetar,
            men det är fortfarande samma könsmönster som tidigare hemma. Kvinnor
            har huvudansvar för hushåll och barn. De har inte samma möjligheter
            att återfå sin energi som män har. Forskning visar att det är
            uppenbara skillnader mellan kvinnor och män när det gäller återhämtning.
            När män kommer hem sjunker stressnivån snabbt, men kvinnor i familjer
            där det finns barn ligger kvar på de förhöjda nivåerna av stresshormoner
            under hela kvällen. De har kommit till ett annat jobb. De är projektledare
            för projektet fungerande hemliv i stället. Införandet av avdrag
            för hushållsnära tjänster är därför en stor möjlighet för många
            kvinnor och välkommet i arbetet mot en bättre hälsa.
          </note>
          <note>
            Jag tänkte också beröra ett område som vi kanske inte har diskuterat
            så mycket i samband med jämställdhet och hälsa, nämligen mäns
            hälsa som några har pratat om.
          </note>
          <note>
            Kvinnor drabbas av bröstcancer och livmoderhalscancer. Det genomförs
            screeningar av kvinnors bröst, och det tas cellprover. Det är
            inte alldeles perfekt. Det ska vi säga. Alla landsting lever inte
            upp till Socialstyrelsens rekommendationer, men det görs ändå.
          </note>
          <note>
            Män har prostata och får prostatacancer, men de har inte varit
            lika röststarka när det gäller sina underlivsbesvär. Jag menar
            att vi nu måste ställa oss frågan vad det beror på att det fortfarande
            inte görs screening av män i den ålder när de här problemen brukar
            dyka upp.
          </note>
          <note>
            Samma sak gäller depressioner. Det ses ofta som en kvinnlig sjukdom.
            Mäns depressioner riskerar därför att inte bli upptäckta. Det
            kan vara en av förklaringarna till att män begår självmord oftare
            än kvinnor. Kvinnor gör självmordsförsök. Män lyckas.
          </note>
          <note>
            Det finns andra fördomar som bidrar till ojämställd vård. Kvinnor
            anses klaga mer, och ofta anses kvinnors problem har psykiska
            orsaker. Men det drabbar också män eftersom depression liksom
            har blivit en kvinnlig sjukdom. De här männens depressioner riskerar
            att inte bli upptäckta eftersom de inte passar in i mallen.
          </note>
          <note>
            Fru talman! Jämställd vård måste innebära att vi kan och vågar
            se att kvinnor och män har olika behov beroende av kön. Ibland
            är det så. Men vi får inte fastna i en könsordning som missar
            att det hela tiden handlar om olika individer. Att Eva är kvinna
            betyder inte per automatik att hon ska ha en viss behandling.
            All vård måste utgå från kvinnan som den individ hon är, precis
            som den vård mannen får ska utgå från honom som person.
          </note>
          <note type="speaker">
            Anf. 11 SOLVEIG TERNSTRÖM (c):
          </note>
          <note>
            Fru talman! Jag har fyra minuter på mig att tala om åldersdiskriminering.
            Det står bland annat i den mycket bra boken som socialministern
            har talat om här: Ojämställdhet i hälsa och vård en genusmedicinsk
            kunskapsöversikt . Den skulle vi behöva läsa om och om igen, skulle
            jag vilja säga.
          </note>
          <note>
            Jag tänkte ta ett avsnitt ur den här boken där det bland annat
            står att äldre patienter får behandling mer sällan än yngre, till
            exempel då det gäller hjärt- och kärlsjukdom och operation av
            gråstarr. Det är viktigt.
          </note>
          <note>
            En principiellt viktig fråga är om det är medicinskt motiverat
            att ha olika behandlingspolicy för yngre och äldre patienter.
            Svaret kan naturligtvis variera beroende på vilken behandling
            som avses. Högre ålder kan medföra större risker, åtminstone vid
            vissa ingrepp, men det finns lyssna noga nu också relativt riskfria
            behandlingar som äldre tycks få sämre tillgång till.
          </note>
          <note>
            Det är allvarligt. Vad innebär äldre människors sämre vårdtillgång
            om frågan ses ur ett jämställdhetsperspektiv? Det finns anledning
            att fråga sig om befolkningen och beslutsfattarna i Sverige vill
            ställa sig bakom diskriminering av de äldsta patienterna av vilka
            en stor majoritet är kvinnor. Det har hävdats att nya, dyra medicinska
            tekniker och läkemedel har en benägenhet att sprida sig till medelålders
            män först. I dagens situation verkar det motiverat att fråga sig
            om inte den omvända ordningen gäller vid kapacitetsproblem och
            nedskärningar. De äldre och kvinnorna får nöja sig med sämre tillgång
            till vård och behandling även om man bevisligen skulle ha nytta
            av den.
          </note>
          <note>
            Det är någonting som vi kan stryka under och läsa om och om igen.
            Där kan vi få en ordentlig läxa, tycker jag.
          </note>
          <note>
            Det är många män som kanske frågar sig: Men vi då? Har inte vi
            män några problem?
          </note>
          <note>
            Jo, det har männen. Genusforskare har faktiskt pekat på att till
            exempel depression har kommit att betraktas som en kvinnosjukdom
            trots att fler män begår självmord. Nu har vi kommit dit, de deprimerade
            männen som vi inte vet någonting om. Vi säger att detta är en
            kvinnosjukdom. Det är allvarligt.
          </note>
          <note>
            Hur yttrar sig en mans depression? Det vet vi nästan ingenting
            om. Det borde finnas mycket mer genusforskning när det gäller
            mäns depression. Mäns depressioner döljs kanske i alkoholism eller
            aggressivitet. Så kanske det är.
          </note>
          <note>
            Jag vill avsluta med att säga att jämställd vård naturligtvis
            inte bara är en kvinnofråga utan en människofråga. Det handlar
            om att ha tillräckliga kunskaper så att varje individ får rätt
            vård oberoende av kön, ålder och så vidare. Att man riktar fokus
            på kvinnor beror på att kvinnor varit förfördelade i vården, men
            det handlar lika mycket om män, åldringar och barn. Att diskutera
            kvinnors vård har varit ett sätt att öka uppmärksamheten på kvinnors
            situation, och det arbetet börjar ge resultat. När det gäller
            äldre människor, både kvinnor och män, och barn måste arbetet
            fortsätta.
          </note>
          <note type="speaker">
            Anf. 12 TOBIAS KRANTZ (fp):
          </note>
          <note>
            Fru talman! När vi diskuterar frågan om hur vi ska få en mer
            jämställd vård vill jag säga att vi nog behöver åtgärder på tre
            olika plan. Vi behöver åtgärder på det samhälleliga planet. Det
            är klart att det spelar roll för hur människor bemöts i vården,
            om man bemöts jämställt som man eller kvinna, hur samhället i
            övrigt fungerar och om samhället i övrigt är jämställt. Tar män
            och kvinnor samma ansvar i familjelivet till exempel? Hur ser
            det ut med löneskillnaderna? Hur ser det ut när det gäller de
            höga befattningshavarna i den offentliga och privata sektorn?
            Sådana saker spelar också stor roll för hur det ytterst ser ut
            inom vården.
          </note>
          <note>
            Där tycker jag att regeringen gör ett ambitiöst arbete. Det inrättas
            en jämställdhetsbonus. Magdalena Andersson var inne på frågan
            om avdragsrätt som underlättar för både män och kvinnor att få
            livspusslet att gå ihop. Och det handlar inte minst om att se
            till att alla människor, både män och kvinnor, har ett jobb att
            gå till och en lön att försörja sig på. Glädjande nog ser vi att
            antalet jobb växer till i det svenska samhället just nu när det
            gäller både män och kvinnor.
          </note>
          <note>
            På ett annat plan handlar det förstås också om arbetsmiljön inom
            vården. Hur ser det ut inom vården när det gäller personalens
            förutsättningar? Hur är vården organiserad? Vilka signaler sänder
            vårdens organisation till dem som ska jobba med att bemöta människor
            ute i vården?
          </note>
          <note>
            Vården i dag är ojämställt organiserad. Det finns fler manliga
            chefer, framför allt ute på kliniker, än vad det finns kvinnliga
            chefer. Många av de ledande positionerna inom sjukvården innehas
            av män. Vi ser också när det gäller de vårdyrken som finns att
            i de välbetalda vårdyrkena dominerar män och i de sämre betalda
            yrkena dominerar kvinnor.
          </note>
          <note>
            Det här är ju strukturer vi måste rätta till. Jag tror att en
            nyckel till detta är att ge större utrymme för kvinnor att förverkliga
            sina egna drömmar och sina egna livsmål, kanske som privata entreprenörer,
            att få egen makt över sin egen tillvaro inom vården. Det är väldigt
            egendomligt i Sverige att i de yrken där män traditionellt har
            dominerat, där har vi haft näringsfrihet sedan mitten av 1800-talet,
            men i de yrken där kvinnor har dominerat har vi fortfarande inte
            riktigt fullt ut näringsfrihet. Där får kvinnor fortfarande inte
            starta eget och bli entreprenörer. Det här skulle också skapa
            förutsättningar för fler kvinnliga chefer som förebilder.
          </note>
          <note>
            Det här är också en nyckel till att bekämpa exempelvis det faktum
            att kvinnor i större utsträckning är sjukskrivna än män och att
            vi har stora problem när det gäller sjukskrivningar och sjukfrånvaro
            inom den offentliga sektorn, som någon av talarna tidigare var
            inne på. Det är en av de saker som framför allt skiljer privat
            och offentlig sektor. Människor som jobbar inom offentlig sektor
            har mycket mindre möjlighet att påverka sin egen arbetsmiljö och
            sin egen tillvaro än inom den privata sektorn. Flera utredningar
            har pekat på att det kan vara en förklaring till att sjukskrivningarna
            i offentlig sektor bland kvinnor är högre än på annat håll.
          </note>
          <note>
            På ett tredje plan handlar det om att vi vidtar åtgärder direkt
            ute när människor inom vården möter människor som kommer till
            vården. Här finns det ett antal saker som regeringen gör. Vi har
            redan nämnt de 100 miljoner kronor som går till kommuner och landsting
            för jämställdhetsarbete, den forskningssatsning på 90 miljoner
            kronor som görs för ökad forskning och den satsning som görs inom
            handlingsplanen mot mäns våld mot kvinnor som handlar om hur man
            ska bemöta kvinnor som utsätts för sexualbrott till exempel. Det
            är viktiga åtgärder.
          </note>
          <note>
            Jag tror det behövs en del andra saker också, till exempel mer
            genusperspektiv inom vårdutbildning och ökad kunskap om kvinnor
            och män inom hjärtsjukvården, som flera har varit inne på tidigare.
            Jag tror att vi måste uppmärksamma kvinnors tysta problem. Det
            finns sjukdomar och problem för kvinnor som inte uppmärksammas
            inom vården. Vi måste satsa på att uppmärksamma äldre kvinnors
            situation och kanske ha fler kvinnohälsomottagningar där vi samlar
            kompetens under ett tak.
          </note>
          <note>
            Det är ett antal åtgärder som jag tror är jätteviktiga för att
            vi ska kunna lösa problemen med att få jämställd vård. Vi kommer
            inte att lyckas över en natt, men jag tycker att regeringen har
            satt i gång ett ambitiöst och bra arbete som ska fortsätta.
          </note>
          <note type="speaker">
            Anf. 13 ELINA LINNA (v):
          </note>
          <note>
            Fru talman! Socialministern tror inte på vad han kallar filosofiska
            konstruktioner. Detta kallar jag en nedvärdering av min och många
            andras kunskap om könsmaktsordningen.
          </note>
          <note>
            Socialministern talar vidare om bättre vård för människor, vare
            sig det gäller kvinnor eller män. Det är just den inställningen,
            socialministern, som bevarar ojämställdheten också inom vården.
          </note>
          <note>
            Till Folkpartiet vill jag säga att jag blir förvånad över attacken
            mot den offentliga sektorn. Det är ju ändå där löneskillnaderna
            är mindre jämfört med den privata sektorn, och det är där det
            också finns ett stort antal kvinnliga chefer.
          </note>
          <note>
            Vi har konstaterat att vi vet för lite om kvinnors hälsa eftersom
            mannen varit och fortfarande är den rådande normen inom läkarvetenskapen.
            För inte så länge sedan sågs till exempel fibromyalgi som en trivial
            åkomma eller kanske snarare som en kvinnlig egenskap än ett symtom
            på ohälsa. På 60- och 70-talen fick kvinnor med diffusa symtom,
            som i dag skulle diagnostiseras som fibromyalgi, benämningen sveda-värk-bränn-kärringar,
            SVBK, då de sökte vård. Det är inte konstigt att det ser ut som
            det gör fortfarande inom vården!
          </note>
          <note>
            Förutom kunskapsskillnader finns det även skillnader i hur könen
            behandlas. Det har vi också konstaterat här. Fler kvinnor än män
            upplever att de inte blir trodda, att de blir missförstådda och
            att de får vänta på utredningar för diagnos inom framför allt
            primärvården och psykiatrin.
          </note>
          <note>
            Det finns ett stort behov av en mer systematisk, könsuppdelad
            statistik för att synliggöra könsrelaterade problem inom vården.
            Det behövs metodutveckling för att kartlägga könsskillnader vad
            gäller vårdresurser och resultat. Ett genusperspektiv borde integreras
            i all forskning, utbildning och utveckling, och det borde forskas
            mer om kvinnors sjukdomar och villkor i vården. En nationell handlingsplan
            för jämställdhet i vård och omsorg bör därför tas fram där dessa
            frågor behandlas. Jag undrar om regeringen är beredd att arbeta
            för en nationell handlingsplan för jämställdhet inom vården.
          </note>
          <note>
            Det behövs mer kunskap och statistik om kön i hälso- och sjukvården.
            Men samtidigt finns det också ett behov av att verkställa de förslag
            som ändå kommit på området. Socialstyrelsen har många av oss tagit
            upp här, och där har man tagit fram ett antal rapporter som har
            förslag som skulle kunna leda jämställdhetsarbetet vidare. Därför
            vill Vänsterpartiet att det införs en jämställdhetsenhet på Socialstyrelsen.
            Vad säger socialministern om de förslagen: en jämställdhetsenhet
            inom Socialstyrelsen och en nationell handlingsplan för jämställdhet
            inom vård och omsorg?
          </note>
          <note type="speaker">
            Anf. 14 ESABELLE RESHDOUNI (mp):
          </note>
          <note>
            Fru talman! Socialministern har inte haft möjlighet att besvara
            mina frågor, och det hade jag nog inte heller trott att han skulle
            ha med sina fyra minuters talartid.
          </note>
          <note>
            Men det han hittills har sagt är att han har lagt 90 miljoner
            kronor på forskningen, och det är jag naturligtvis väldigt glad
            över. Dessutom har han sagt att han ska öka medvetenheten och
            kartlägga för att få underlag. Det tycker jag också är väldigt
            bra. Men att öka medvetenheten och kartläggningen händer ju inte
            av sig själv, och för det har regeringen gett 100 miljoner kronor
            till Sveriges Kommuner och Landsting för att det ska kunna genomföras.
          </note>
          <note>
            Jämställdhetsintegrering innebär en omorganisering och en omfördelning
            som naturligtvis kommer att möta motstånd. Det här är ingen nyhet,
            utan det här har pågått sedan 1994, då den dåvarande regeringen
            ville att Sverige skulle jobba med jämställdhetsintegrering. Det
            har mötts av väldigt mycket motstånd.
          </note>
          <note>
            Utifrån den insikten tillsatte den förra regeringen en utredning
            om jämställdhetsintegrering. Det är väldigt olyckligt att den
            borgerliga regeringen inte valt att gå på utredningens förslag,
            som var mer gediget och skulle innebära att vi skulle få en infrastruktur
            i hela landet där alla länsstyrelser skulle vara inkopplade. Den
            skulle vara mycket mer långsiktig, och stödet ut till landstingen
            och kommunerna skulle vara betydligt bättre än den satsning som
            regeringen gör med 100 miljoner kronor.
          </note>
          <note>
            100 miljoner kronor går till ett projekt som ska gälla under
            tre år och som ska stimulera jämställdhetsarbetet i 290 kommuner,
            18 landsting och två regioner. Då förstår vem som helst som förstår
            att attityder och medvetenhet ska förbättras att det inte kommer
            att räcka.
          </note>
          <note>
            Det är därför jag menar att regeringen i det här fallet har gjort
            en stor tabbe när man inte valt att gå på utredningens förslag.
            Jag undrar också lite om socialministern verkligen har satt sig
            in i denna utredning, som skulle hjälpa Sverige att komma betydligt
            längre fram i utvecklingen än den satsning som regeringen själv
            gör.
          </note>
          <note type="speaker">
            Anf. 15 Socialminister GÖRAN HÄGGLUND (kd):
          </note>
          <note>
            Fru talman! Jag är rädd att jag har fått fler frågor än jag har
            sekunder att svara på. Jag kan i alla fall glädja de frågande
            med att jag har fler svar än jag har fått frågor. Men jag kommer
            inte att hinna leverera alla från talarstolen.
          </note>
          <note>
            Esabelle Reshdouni hade tre frågor i sitt första inlägg. En handlade
            om hur man ska lösa att fler kvinnor är sjukskrivna än män. Regeringen
            har satsat stort på rehabiliteringen på det området. Vi går från
            en tidigare situation där man hade väldigt mycket av overksamhet
            och väldigt lite av individuella lösningar för de personer som
            drabbades av sjukskrivning. Vi såg allt fler som blev förtidspensionerade,
            allt fler som blev långtidssjukskrivna. Det här har regeringen
            tagit tag i, och meningen är att vi ska ha en fungerande rehabiliteringskedja
            som gör att människor får möjlighet att komma tillbaka. Däri ligger
            en av de stora skillnaderna i och med regeringsskiftet.
          </note>
          <note>
            Hon frågar vidare om jag tänker göra något åt inseminationshjälpen
            och hävdar att det är en jämställdhetsfråga. Jag vill avvisa det
            resonemanget. Det är inte en jämställdhetsfråga, utan det handlar
            om hur vi skapar trygga situationer för barn.
          </note>
          <note>
            Den tredje frågan handlade om hur medvetenheten om genusperspektivet
            ska öka hos personalen inom vården. Detta är förstås oerhört centralt,
            inte minst att vi får en jämnare könsfördelning inom olika personalgrupper.
            Jag var på Tandvårdshögskolan i Malmö häromdagen. På tandläkarutbildningen
            har vi jämn fördelning mellan kvinnor och män, men när jag frågade
            en person som jag mötte som gick tandhygienistutbildningen hur
            många killar som går där visade sig att det gick en enda det året.
            Här har vi väldigt stora bekymmer, som naturligtvis präglar vården
            så småningom. Utbildningen spelar roll.
          </note>
          <note>
            Jämställdhetsarbetet är ett långvarigt och tålmodigt arbete,
            ibland från plattformar som den här. Det är väldigt mycket en
            kamp som ska vinnas i vardagen runt om i Hälso- och sjukvårds-Sverige.
          </note>
          <note type="speaker">
            Anf. 16 YLVA JOHANSSON (s):
          </note>
          <note>
            Fru talman! Jag har förståelse för att socialministern inte kan
            svara på alla frågor som ställs i en sådan här debatt. Vi kan
            ändå konstatera att regeringens representant har haft tre inlägg
            i debatten men har varit tomhänt. I inget av inläggen har han
            kommit med några nya förslag. Det har handlat om att säga att
            vi behöver ha ett systematiskt arbete, att man måste arbeta i
            vardagen och att man måste påverka attityder. Om detta är vi överens.
            Men den intressanta frågan är vad regeringen tänker göra för att
            detta ska komma till stånd. Där har vi inte fått svar.
          </note>
          <note>
            Fru talman! Jag reagerade när jag lyssnade på Moderaternas företrädare
            Magdalena Andersson, som om jag förstod saken rätt menar att skatteavdrag
            för hushållsnära tjänster skulle bidra till en mer jämställd vård.
            Jag undrar vilken värld Magdalena Andersson lever i. Kvinnors
            sjukskrivning består till ungefär 80 procent av sjukskrivning
            på grund av värk eller depression. Psykisk ohälsa och depression
            är riktigt stora orsaker. Menar Magdalena Andersson att det beror
            på att de inte har fått hjälp med städningen?
          </note>
          <note>
            Det låter på resonemanget som att Moderaterna menar att den som
            köper städning har ett kön. Det är en kvinna som då får avlastning.
            Men den som utför städningen tycks sakna kön, eftersom man inte
            över huvud taget tar upp att det kanske också kan skapa en del
            ohälsa. Sanningen är precis den motsatta, vilket också Tobias
            Krantz tog upp. De som köper städning är både män och kvinnor,
            som kan dra nytta av en sådan hjälp. Men de som utför städningen
            är till nästan 100 procent kvinnor.
          </note>
          <note>
            Det är en särskild debatt huruvida man ska ge skattesubventioner
            till den typen av tjänster eller inte. Den debatten ska vi inte
            föra nu. Men, Magdalena Andersson, man ska inte tro att det är
            ett verkningsfullt medel för att få mer jämställd vård, för då
            är vi ganska långt ifrån att förbättra situationen i svensk hälso-
            och sjukvård.
          </note>
          <note type="speaker">
            Anf. 17 MAGDALENA ANDERSSON (m):
          </note>
          <note>
            Fru talman! Jag tackar Ylva Johansson för att jag fick anledning
            att fram i talarstolen ta med mig den här boken, Den ojämlika
            hälsan, från Forskningsrådet för arbetsliv och socialvetenskap.
            Det finns en artikel på s. 86 som handlar om just kvinnor som
            förlorar när stressen tar över. Den visar könsrollsmönstret, precis
            som jag talade om. Kvinnorna har huvudansvaret för hushåll och
            barn och har högre stressnivåer. Det påverkar hälsan. Alltså är
            hushållsnära tjänster bra för kvinnor och deras hälsa.
          </note>
          <note>
            Fru talman! Kvinnor får vänta längre på vård och drabbas oftare
            av tvister och problem. Allt det här har vi hört förut. Det finns
            mycket kvar att göra för att vi ska kunna hävda att det finns
            en jämställd vård i vårt land. Socialstyrelsens uttryck det finns
            utrymme för förbättringar tycker jag att vi ska bära med oss efter
            det här.
          </note>
          <note>
            Men den allra bästa försäkringen för en jämlik hälsa är att ha
            ett jobb. Regeringens politik med arbete i fokus är därför det
            bästa receptet för bättre hälsa för alla. Då vi kombinerar det
            med de satsningar man gör på jämställdhetsarbete i kommuner och
            landsting, på forskningen om kvinnors hälsa, på rehabilitering,
            på ungas psykiska ohälsa, på handlingsplanen om mäns våld mot
            kvinnor och på avdraget för hushållsnära tjänster är vi en bra
            bit på väg mot att nå det mål vi har.
          </note>
          <note>
            Fru talman! Det finns en och annan myt i Sverige som vi kan och
            ska avliva. En är att lön alltid ges efter kompetens. En annan
            är att det är lika lätt att göra karriär för män och kvinnor.
            Det ska inte spela någon roll. En tredje myt är att män och kvinnor
            får samma behandling och vård inom sjukvården.
          </note>
          <note>
            Fru talman! Mitt mål och mitt partis mål är att slå hål på de
            här myterna och i stället se till att de blir sanningar.
          </note>
          <note type="speaker">
            Anf. 18 SOLVEIG TERNSTRÖM (c):
          </note>
          <note>
            Fru talman! Hur står det till i läkarkåren då? Hur ser läkarna
            själva på detta? Fler kvinnor än män utbildas till läkare i dag,
            men inom vissa specialiteter är det flest män. Det gäller till
            exempel kirurger; bara 18 procent av dem är kvinnor. Bland ortopederna
            är det 13 procent kvinnor. Vad kan detta bero på? Är det en viss
            status det handlar om? Jag skulle kunna tänka mig det. Till exempel
            är det flest kvinnor som är geriatriker, och den geriatriska specialiteten
            har låg status.
          </note>
          <note>
            Jag fick en liten berättelse till livs för en tid sedan av en
            kvinnlig geriatriker som hade varit på en läkarkongress och träffat
            några män där. Det hade blivit en ganska livlig diskussion när
            hon berättade att hon var geriatriker. De hade skrattat åt henne.
            Så upplevde man det. Det är ganska allvarligt.
          </note>
          <note>
            I en undersökning som Läkarförbundet har låtit göra bland sina
            medlemmar uppger hälften av de kvinnliga läkarna att de känner
            sig negativt särbehandlade på grund av sitt kön. Förbundets förste
            vice ordförande Marie Wedin säger i en artikel i tidningen Dagens
            Medicin: Det är oacceptabelt att så många kvinnliga läkare ska
            behöva gå och bära bördan av att känna att de har fel kön. Läkararbetsplatser
            är gammaldags och det kan vara så att de här mönstren dröjer sig
            kvar längre bland läkare än på andra platser i samhället. Det
            kanske är där vi ska börja diskutera hur det står till i läkarkåren.
          </note>
          <note type="speaker">
            Anf. 19 TOBIAS KRANTZ (fp):
          </note>
          <note>
            Fru talman! Först vill jag säga några saker till Elina Linna,
            som uppfattade det som att jag attackerade den offentliga sektorn.
            Den som lyssnade på mig tror jag inte uppfattade det som att jag
            attackerade den offentliga sektorn. Jag attackerade de löneskillnader
            och könsorättvisor som finns inom den offentliga sektorn. Det
            är skillnad det!
          </note>
          <note>
            Jag slåss för de kvinnor som finns inom vården, för att de ska
            få samma rättigheter och möjligheter som män har. Den enormt könsuppdelade
            arbetsmarknad vi har är en egendomlighet i Sverige i dag. Vi är
            ett av de länder i världen som har mest könssegregerad arbetsmarknad.
          </note>
          <note>
            Vad beror detta på? Jag tror att det i mångt och mycket beror
            på att det inom yrken där män traditionellt har jobbat finns näringsfrihet,
            flera arbetsgivare att välja mellan och större möjligheter att
            förverkliga sig själv än inom kvinnligt dominerade yrken, exempelvis
            vården. Det årtionde av vänsterpolitik som vi har haft i Sverige
            har lett till att det har skapats ett låglöneproletariat inom
            vården.
          </note>
          <note>
            Jag skulle vilja uppmana Elina Linna att ta av de ideologiska
            skygglapparna och ta på genusglasögonen.
          </note>
          <note>
            Fru talman! Trots detta sista inlägg mot Elina Linna uppfattar
            jag det ändå som att vi i den här debatten är överens om rätt
            mycket. Vi är överens om många av de konkreta åtgärder som behöver
            vidtas för att komma till rätta med könsorättvisorna inom vården.
            Det handlar om könsuppdelad statistik och många åtgärder som vi
            har diskuterat under debatten. Jag uppfattar dock en liten värderingsskillnad.
          </note>
          <note>
            För mig handlar inte jämställd vård om en kvinnokamp. Det handlar
            om att vi ska ha en vård som är bra för alla, både för män och
            för kvinnor. Om vi ska lyckas i kampen för jämställd vård måste
            vi tala om att detta handlar om att både män och kvinnor vinner
            på detta. Så är det precis med jämställdheten i det övriga samhället.
            Om vi får ett jämställt samhälle vinner både män och kvinnor på
            detta. De fördomar som fjättrar människor av båda könen påverkar
            och drabbar oss alla oavsett om vi är män eller kvinnor. Så för
            vi jämställdhetskampen till framgång.
          </note>
          <note type="speaker">
            Anf. 20 ELINA LINNA (v):
          </note>
          <note>
            Fru talman! Jag har ständigt och jämt genusglasögonen på mig,
            Tobias Krantz, och med dem läser jag också regeringens propositioner,
            och jag saknar genusperspektiv i propositionerna.
          </note>
          <note>
            Socialstyrelsens rapport från i går har nämnts här tidigare.
            Jag håller verkligen med Socialstyrelsen i analysen att arbetet
            för en mer jämställd vård och socialtjänst inte är okomplicerat.
            Vård och socialtjänst är delar av ett större problem i samhället.
          </note>
          <note>
            Kvinnors och mäns liv ser olika ut, och deras behov varierar.
            Ibland ska vården och socialtjänsten kompensera för ojämlika förhållanden
            i samhället. Det säger Socialstyrelsen och exemplifierar de olika
            förhållandena med olika arbetsvillkor, löner och hälsa och med
            kvinnors och mäns olika roll i familjen och gentemot barnen. Det
            tror jag att vi är överens om, men hur vi ska komma till rätta
            med det är vi oense om.
          </note>
          <note>
            Som politiker är vi skyldiga att försöka avskaffa ojämställda
            förhållanden. Det är väl ingen som vill försvara dem? Därför behöver
            vi reformer inom alla politikområden. Vänsterpartiet anser att
            utbyggd offentlig sektor, individuell föräldraförsäkring, arbetstidsförkortning,
            jämställda löner och rätt till heltidsarbete är reformer som på
            ett radikalt sätt skulle bidra till jämställdhet.
          </note>
          <note>
            Fru talman! Reformer som regeringen kommer med vårdnadsbidrag
            och subventionering av hushållsnära tjänster är reformer som varken
            leder till mer jämställd vård eller bryter ned den rådande könsmaktsordningen.
          </note>
          <note type="speaker">
            Anf. 21 ESABELLE RESHDOUNI (mp):
          </note>
          <note>
            Fru talman! Jag har fördelen att få sammanfatta den här debatten.
            Det vi har hört i dag är att regeringens representanter beskriver
            den verklighet som vi ser, och den ser väldigt illa ut. Vi har
            hört att socialministern inte har några nyheter att komma med:
            90 miljoner till forskningen, vilket naturligtvis är väldigt bra,
            och 100 miljoner till Sveriges Kommuner och Landsting, vilket
            jag dessvärre tycker är väldigt lite.
          </note>
          <note>
            Jag är lite bekymrad över att Tobias Krantz, socialministern
            och flera andra har sagt att detta drabbar både män och kvinnor.
            Ja, det gör det. Jämställdhet angår både män och kvinnor. Det
            är detta som vi från Miljöpartiet försöker säga. Vi måste också
            förändra männens sätt att leva. Men jag undrar om socialministern
            har läst den här rapporten. Har han gjort det skulle jag vilja
            att han läste den en gång till. I den står det att kvinnliga patienter
            i genomsnitt får sämre vård än manliga patienter. Jag tycker att
            det är väldigt viktigt att komma ihåg detta och inte bara som
            Tobias Krantz säga att detta är en människofråga.
          </note>
          <note>
            Problemet är att vi naturligtvis vill att alla människor ska
            få den vård de behöver, men samhället bedömer oss utifrån vårt
            kön. Detta måste vi komma till rätta med.
          </note>
          <note>
            Överläggningen var härmed avslutad.
          </note>
          <note>
            3 § Meddelande om skriftliga frågor under påskuppehållet
          </note>
          <note>
            Andre vice talmannen meddelade att skriftliga frågor som lämnats
            in till och med kl. 10.00 torsdagen den 20 mars skulle besvaras
            senast kl. 12.00 torsdagen den 27 mars .
          </note>
          <note>
            Meddelandet hade delats ut till riksdagens ledamöter.
          </note>
          <note>
            4 § Anmälan om fördröjda svar på interpellationer
          </note>
          <note>
            Till riksdagen hade inkommit följande skrivelser:
          </note>
          <note>
            Interpellation 2007/08:450
          </note>
          <note>
            Interpellation 2007/08:450 Regeringens löften om att öka resurserna
            till skolan
          </note>
          <note>
            Interpellationen kommer att besvaras fredagen den 11 april 2008.
          </note>
          <note>
            Skälet till dröjsmålet är att det ej fanns tid i kammaren den
            svarsdag som var inom utsatt tid, och att jag vid tidigare svarstillfällen
            haft inbokade engagemang.
          </note>
          <note>
            Jan Björklund
          </note>
          <note>
            Interpellation 2007/08:452
          </note>
          <note>
            Interpellation 2007/08:452 Liechtenstein, skattebrott och resurser
            till Skatteverket
          </note>
          <note>
            Interpellationen kommer att besvaras tisdagen den 1 april 2008.
          </note>
          <note>
            Skälet till dröjsmålet är andra åtaganden som inte har gått att
            ändra på.
          </note>
          <note>
            Lilian Wiklund
          </note>
          <note>
            Interpellation 2007/08:457
          </note>
          <note>
            Interpellation 2007/08:457 Åtgärder för att möta den försämrade
            konjunktursituationen
          </note>
          <note>
            Interpellationen kommer att besvaras tisdagen den 1 april 2008.
          </note>
          <note>
            Skälet till dröjsmålet är andra åtaganden som inte har gått att
            ändra på.
          </note>
          <note>
            Lilian Wiklund
          </note>
          <note>
            Interpellation 2007/08:478
          </note>
          <note>
            Interpellation 2007/08:478 Tillämpningen av offentlighetsprincipen
          </note>
          <note>
            Interpellationen kommer att besvaras tisdagen den 1 april 2008.
          </note>
          <note>
            Skälet till dröjsmålet är andra åtaganden som inte kan ändras.
          </note>
          <note>
            Mats Odell
          </note>
          <note>
            5 § Svar på interpellationerna 2007/08:444, 445 och 455 om rätten
            till telefoni i hela landet
          </note>
          <note type="speaker">
            Anf. 22 Statsrådet ÅSA TORSTENSSON (c):
          </note>
          <note>
            Fru talman! Peter Eriksson, Karin Åström och Désirée Liljevall
            har frågat mig vilka åtgärder jag avser att vidta för att människor
            och småföretagare, oavsett bostadsort, ska garanteras tillgång
            till fast telefoni.
          </note>
          <note>
            Jag vill börja med att framhålla att jag tycker det är mycket
            viktigt att alla i Sverige har tillgång till fast telefoni. Att
            Telia Sonera AB har sagt upp vissa kunders abonnemang och i andra
            fall ersatt fast telefoni med så kallad fastmobil gör inte att
            jag ändrat min uppfattning i denna fråga. Enligt lagen om elektronisk
            kommunikation ska alla i Sverige ha tillgång till fast telefoni
            till överkomliga priser. Om det behövs kan Post- och telestyrelsen
            utse en operatör som ska tillhandahålla detta. Lagen är alltså
            tydlig i detta fall.
          </note>
          <note>
            Den förra regeringen beslutade att börsintroducera Telia och
            minska det statliga ägandet. Detta har lett till att Telia Sonera
            numera är ett kommersiellt bolag som verkar på telemarknaden i
            konkurrens med andra telebolag.
          </note>
          <note>
            Telia Sonera har under lång tid känt till att det ska ske en
            frekvensändring som påverkar abonnenterna i Överkalix och skulle
            kunna ha förberett sig och sina kunder för att inte tekniska problem
            skulle uppstå.
          </note>
          <note>
            För att tillförsäkra att alla i Sverige har tillgång till fast
            telefoni utreder Post- och telestyrelsen frågan. I dagsläget finns
            det ingen teleoperatör som är skyldig att tillhandahålla fast
            telefoni. Post- och telestyrelsens bedömning har varit att marknaden
            tidigare har sett till att alla haft tillgång till detta. Post-
            och telestyrelsen har inlett ett arbete för att se om ett beslut
            ska fattas om att utse en teleoperatör som ska vara skyldig att
            se till att det finns fast telefoni för konsumenter och småföretagare
            i glesbygden. Jag har full tilltro till Post- och telestyrelsen
            och förutsätter att styrelsen vidtar de åtgärder som krävs för
            att alla ska ha tillgång till fast telefoni.
          </note>
          <note>
            Post- och telestyrelsen har även inlett ett tillsynsärende mot
            Telia Sonera avseende tjänsten fastmobil detta mot bakgrund av
            de anmälningar som kommit om att fastmobil inte fungerar tillfredställande.
            Tillsynen gäller frågan hur fastmobil fungerar i stort i hela
            Sverige, och detta kommer att utredas under våren 2008. Jag har
            fullt förtroende för Post- och telestyrelsens tillsyn i detta
            ärende.
          </note>
          <note>
            Mitt svar till Peter Eriksson, Karin Åström och Désirée Liljevall
            är att fast telefoni ska kunna användas på ett tillförlitligt
            sätt av samtliga grupper i samhället. Jag kommer därför att noga
            följa utvecklingen och vad Post- och telestyrelsen kommer fram
            till. Om utredningen från Post- och telestyrelsen skulle visa
            att det krävs lagändringar så tvekar jag inte att vidta de åtgärder
            som krävs för att konsumenter och småföretagare ska få tillgång
            till fast telefoni.
          </note>
          <note type="speaker">
            Anf. 23 PETER ERIKSSON (mp):
          </note>
          <note>
            Fru talman! Telia Sonera planerar att lägga ned olönsamma delar
            av det fasta telefonnätet. Man är inte längre intresserad av att
            upprätthålla kopparnätet i lands- och glesbygd över hela landet.
            När investeringar blir nödvändiga väljer man i stället att plocka
            ned ledningar. Enligt uppgifter från företaget handlar det om
            ca 50 000 abonnenter som i framtiden kommer att beröras. Om vi
            utgår från att varje hushåll består av i genomsnitt två personer
            kan det vara fråga om 100 000 personer som blir av med den fasta
            telefonförbindelsen under de närmaste åren.
          </note>
          <note>
            Processen har redan börjat. I flera kommuner i Småland Ljungby,
            Älmhult och Tingsryd har Telia tröttnat på grund av de återkommande
            stormarna som gång på gång knäcker telefonnätet. Strategin där
            är att erbjuda kunderna något som man kallar för fast mobiltelefoni.
            Det har hittills visat sig fungera hyggligt för vissa, men långt
            ifrån för alla. Många företagare klagar över dålig Internetförbindelse.
            Många enskilda är oroliga över att deras nya telefon bara fungerar
            ibland och med dålig ljudkvalitet. Adaptern slås ut vid åskväder.
            Batterikapaciteten är usel. Telefaxfunktionen fungerar inte. Datakommunikationen
            är svag. Anläggningen är starkt väderberoende. För att tala klarspråk:
            När det regnar får man se till att inte bli sjuk, för då fungerar
            ofta inte telefonen. Abonnenterna får också ökade kostnader genom
            att Telia inte längre ansvarar för reparationer i samma utsträckning.
          </note>
          <note>
            I Överkalix har ett stort antal abonnenter i vinter fått besked
            från Telia om att de redan under våren kommer att stänga ned telefonförbindelsen
            utan att ersätta den med någon ny inte ens med en mobiltelefon.
            Naturligtvis känner sig många människor hotade och oroade.
          </note>
          <note>
            En ny aktör har dock uppstått Nordisk mobiltelefoni, som driver
            en digitaliserad variant av det gamla NMT 450-nätet. Det nätet
            har ganska god täckning över landet. En hel del av de abonnenter
            som Telia tycks vilja bli av med verkar kunna få möjlighet till
            telefon via det här systemet. Men inte heller detta nät har täckning
            överallt och för alla.
          </note>
          <note>
            Fru talman! Telefoni är nödvändigt i dagens samhälle, och en
            del av vår infrastruktur. Miljöpartiet anser att det ska finnas
            ett fast telefonnät till alla abonnenter. Det räcker inte med
            att hänvisa till mobiltelefon så länge vi vet att det finns stora
            områden som inte har tillräcklig täckning och bra funktion. Telefoni
            måste ses som en grundläggande del av samhällets infrastruktur,
            som alla ska kunna ta del av.
          </note>
          <note>
            Flera viktiga frågor måste besvaras av regeringen och infrastrukturminister
            Åsa Torstensson. Är det rimligt att Telia ska kunna fortsätta
            att avveckla delar av sitt telefonnät utan att presentera ersättningsalternativ
            till sina abonnenter? Staten är fortfarande en stor ägare. Hur
            tar staten sitt ägaransvar i frågan?
          </note>
          <note>
            Hur ska regeringen se till att den lagstiftning som säger att
            alla ska garanteras telefon blir verklighet även i framtiden?
            Är det regeringens avsikt att acceptera dåliga eller inga telefonförbindelser
            i glesbygden?
          </note>
          <note>
            Post- och telestyrelsen utreder nu frågan, som ministern säger.
            Men svaren kan inte vänta. Läget är akut. För en tid sedan förlorade
            PTS ett mål i länsrätten där man hade begärt just att Telia ska
            ta ansvar för att lagen ska upprätthållas.
          </note>
          <note>
            I Småland är problemen stora och växande. Om någon månad stänger
            Telia ned helt för abonnenter i Överkalix. Det duger alltså inte
            längre att hänvisa till PTS. Nu måste regeringen visa att den
            är beredd att ställa krav som gör att lagen kan upprätthållas
            och att skynda på processen. Människor kräver svar. Om man inte
            gör något nu lämnar man gamla människor, företag och andra i glesbygden
            i sticket.
          </note>
          <note type="speaker">
            Anf. 24 KARIN ÅSTRÖM (s):
          </note>
          <note>
            Fru talman! Jag börjar med att tacka för svaret. Jag fick också
            tillfälle i går, på riksdagens frågestund, att ställa frågan till
            ministern. Vi startade alltså debatten lite grann på frågestunden
            i går.
          </note>
          <note>
            Jag tycker faktiskt att det svar som jag fick då och det svar
            som ministern lämnar i dag inger visst hopp. Men det är ändå långt
            ifrån förtroendeingivande. Och varför är det så? Jo, därför att
            Sveriges nuvarande borgerliga regeringen slarvar bort och slumpar
            bort resurser från statens kassa genom en mängd dåligt utredda
            förslag som bara körs igenom av rent ideologiska skäl. Detta är
            försämringar i välfärdssystemen som slår hårt. Listan kan göras
            lång.
          </note>
          <note>
            Nu börjar vi se effekterna av detta. Vi ser alltmer växande klyftor
            mellan människor, mellan grupper, mellan regioner och mellan glesbygd
            och storstad. I de växande klyftorna, exempelvis mellan landsbygd
            och storstad, finns infrastrukturen. I interpellationen handlar
            det om någonting så viktigt som att alla ska ha rätt till telefoni.
          </note>
          <note>
            Mediebilden i slutet av februari i Norrbottensmedierna var denna:
            Telia sviker glesbygden. Anledningen var att Telia Sonera var
            ute i kommunerna Arjeplog och Överkalix. Man stänger ned kopparnätet
            i glesbygden för att ersätta det med ny teknik. Det gäller de
            tolv byar som finns runt omkring Överkalix. De hade ingen GSM-täckning.
            Det innebar att en stor del av abonnenterna skulle bli helt utan
            telefon. Telia Sonera meddelade bara att abonnemanget upphör.
            Självfallet var det frustrerande och oroande. Framför allt kändes
            det otryggt. Det är många äldre människor som drabbas av det här.
            Men det finns också en del mindre företag som är bekymrade.
          </note>
          <note>
            Att ha tillgång till telefoni handlar om trygghet att man ska
            kunna nå omvärlden snabbt och få hjälp när man behöver. Det är
            helt avgörande för att människor över huvud taget ska kunna bo
            kvar på landsbygden.
          </note>
          <note>
            Ministern säger i sitt svar: Om utredningen från Post- och telestyrelsen
            skulle visa att det krävs lagändringar så tvekar jag inte att
            vidta de åtgärder som krävs för att konsumenter och småföretagare
            ska få tillgång till fast telefoni.
          </note>
          <note>
            Ministern talar om fast telefoni. Jag kan tycka att det låter
            bra. Men de förändringar som är gjorda i mina hemtrakter handlar
            om fast mobil telefoni. Den tekniken har betydligt sämre kvalitet
            och lägre prestanda. Man säger att det blir mycket större räkningar
            eftersom man får räkning enligt mobiltaxa. ADSL-kopplingarna till
            datorerna blir sämre etcetera.
          </note>
          <note>
            Ministern talar om rätten till fast telefoni. Men detta gäller
            alltså förändringen till fast mobiltelefoni, och det är tydligen
            skillnad. Jag undrar vad ministern egentligen lägger in i begreppet.
          </note>
          <note>
            I en intervju i Norrbottensradion säger ministern att eventuella
            fördyringar för abonnenten ska ersättas. Jag undrar över det.
            Vad menar ministern egentligen? Vad är det som ska ske? Och vilken
            kvalitet är det vi pratar om när vi pratar om telefoni?
          </note>
          <note type="speaker">
            Anf. 25 DÉSIRÉE LILJEVALL (s):
          </note>
          <note>
            Fru talman! För tre månader sedan tystnade telefonen. Sedan dess
            har Karl-Erik Eriksson och systern Elsie i Jämtland varit hänvisade
            till sina mobiltelefoner. Men täckningen är så dålig där de bor
            att de måste sätta sig i bilen och köra en och en halv mil eller
            ta snöskotern fyra kilometer genom skogen för att kunna ringa.
            Ibland går det att ta emot sms om jag ställer mobilen i fönstret
            uppe på andra våningen, säger Elsie till lokaltidningen.
          </note>
          <note>
            Ett hundratal hushåll i Norrbotten kommer snart att förlora sina
            telefoner. Även hushåll i Dalarna drabbas. Den 1 maj stängs deras
            telefoner av. Det blir tyst i luren.
          </note>
          <note>
            Allt det här sker när Telia Sonera river ned sitt gamla telefonnät.
            De hushåll som blir berörda har fått erbjudande om så kallad fast
            mobiltelefoni, men precis som för syskonparet i Jämtland hamnar
            flera av hushållen i skuggan av mobilnäten och kan inte använda
            denna tjänst.
          </note>
          <note>
            Fru talman! Det är inte rimligt att människor ska isoleras på
            det här viset. Jag skulle faktiskt vilja kalla det hänsynslöst
            ja, hänsynslöst. Att kunna ringa är en viktig och grundläggande
            rättighet.
          </note>
          <note>
            Jag är särskilt orolig för de äldre och ensamma människor som
            drabbas. För dem är telefonen en trygghet. Om de inte längre har
            någon telefon att ringa i tappar de kontakten med omvärlden. De
            måste ju ha möjlighet att ringa efter hjälp om de behöver.
          </note>
          <note>
            För de äldre som dessutom har sina larm till äldreomsorgen kopplade
            till sitt telefonabonnemang blir tillvaron ännu mer otrygg. Utan
            fungerande telefon törs de till slut inte bo kvar hemma.
          </note>
          <note>
            Fru talman! Jag ska inte ställa frågan igen om vilka initiativ
            som statsrådet Åsa Torstensson avser att ta för att människor
            och småföretag ska garanteras tillgång till telefon i hela landet.
            Jag tycker att ministern är tydlig i sitt svar.
          </note>
          <note>
            Hon säger att hon är beredd att vidta de åtgärder som behövs,
            och om Post- och telestyrelsen kommer fram till att det behövs
            lagändringar ställer hon också upp på det. Hon är dessutom öppet
            kritisk till att Telia Sonera inte har förberett sig bättre på
            teknikövergången från fast telefoni till fastmobil.
          </note>
          <note>
            I mina öron låter det som om ministern kommer att ta till hårdhandskarna
            vad det lider. Har jag uppfattat ministerns svar rätt?
          </note>
          <note>
            (ANDRE VICE TALMANNEN: Jag kan inte undanhålla mig från att reflektera
            över Désirée Liljevalls rubrik: Telenäten i Norrbotten. Men det
            var bara Jämtland och Dalarna som nämndes. Det kanske behövs lite
            geografistudier. Jag ber om ursäkt. Som norrlänning kunde jag
            inte hålla mig.)
          </note>
          <note type="speaker">
            Anf. 26 Statsrådet ÅSA TORSTENSSON (c):
          </note>
          <note>
            Fru talman! Inte desto mindre är det en debatt som berör hela
            landet. Jag ska be Peter Eriksson om ursäkt. Jag måste börja med
            att göra en återkoppling till den traditionella retorik som Socialdemokraterna
            använder sig av och därför börja med att bemöta Karin Åström och
            hennes slängar om förändringar och slarviga utredningar.
          </note>
          <note>
            Då måste jag ställa frågan: Är Karin Åström jättestolt över Socialdemokraternas
            försäljning och utförsäljning av Telia och börsintroduktionen
            av Telia? Är ni stolta över att en tidigare landshövding i Norrbotten
            inte har gjort analyserna av effekterna för vanliga människor
            av den anledning som vi står här i dag? Det är en effekt av att
            ni inte gjorde en analys.
          </note>
          <note>
            Ni brydde er inte om hur människor skulle få det efter att Telia
            infördes på börsen. Ta ansvar för era egna brister! Jag börjar
            inse att min uppgift är att reda upp en massa ogenomarbetade förändringar
            som Socialdemokraterna har genomfört och som i dag drabbar människor
            negativt, till exempel i den situation vi behandlar i dag.
          </note>
          <note>
            Peter Eriksson, det är naturligtvis oerhört frustrerande i ett
            läge när man kan konstatera att det här inte hade behövt bli akut.
            Telia Sonera visste precis när den länken skulle släckas ned.
            Den frustration som människor känner har jag full förståelse för.
            Jag tycker också att det är en bra interpellation.
          </note>
          <note>
            Inte desto mindre måste jag komma in på det som ibland känns
            tråkigt att referera till. Vi har en lagstiftning. Lagstiftningen
            är till att följa, och den garanterar att alla människor som önskar
            ha telefon har rätt att ha telefon i det här landet. Den är teknikneutral.
            Det innebär fast telefon, fast mobiltelefon. Det säger lagen inget
            om. Men tekniken och telefonen ska naturligtvis fungera.
          </note>
          <note>
            Jag tror att du och jag inte ska fastna i vilken teknik det är.
            Då har vi nog låst oss i dåtid i förhållande till vilken teknik
            vi kan använda oss av framöver. Vi ska inte ha en lagstiftning
            som styr tekniken. Post- och telestyrelsen gör i dag en utredning
            på grund av att man har fått in anmälningar att den fasta mobilen
            inte fungerar, att tekniken inte fungerar. Det är därför vi har
            en utredning i dag som Post- och telestyrelsen har i gång. Samtidigt
            har man det specifika uppdraget som man prioriterar med anledning
            av den akuta uppkomna situationen i Norrbotten som i många sammanhang
            måste upplevas som oerhört absurd av människor som bor där.
          </note>
          <note>
            Post- och telestyrelsen tog ett tidigare beslut att utse Telia
            som ansvarig operatör för att tillhandahålla fast telefoni. Peter
            Eriksson refererar till länsrätten som upphävde det beslutet.
            Man hänvisade till att det inte fanns något belägg från Post-
            och telestyrelsens sida att det fanns personer utan fast telefoni
            vid den tidpunkten. Det var därför länsrätten upphävde det beslutet.
          </note>
          <note>
            I dag fortsätter Post- och telestyrelsen med samma lagstiftning
            som grund arbetet på grund av den uppkomna situationen för att
            just identifiera om det är en nyuppkommen situation.
          </note>
          <note type="speaker">
            Anf. 27 PETER ERIKSSON (mp):
          </note>
          <note>
            Fru talman! Jag tycker ändå att det verkar som om Åsa Torstensson
            förstår att det här finns ett stort problem. Men jag undrar om
            man har insett hur många människor som kommer att beröras i framtiden.
            Efter att Post- och telestyrelsen hade utsett Telia som en operatör
            som ska ta ansvar för lagstiftningen valde Telia att gå till domstol
            med detta för att förhindra den effekten. Telia vann i domstol.
            Målsättningen är nu att successivt avveckla de olönsamma delarna
            på lands- och glesbygden.
          </note>
          <note>
            Det som pågår och som redan finns är en oerhört allvarlig försämring.
            För de kommuner och människor i Småland som har fått det här alternativet
            är det något slags 1984, tycker jag. När man erbjuder en mobiltelefon
            kallar man det fast mobiltelefon för att genom en konstig ordvändning
            låtsas att lagen uppfylls fast det i själva verket inte sker.
            Det här är uppenbart åt fanders, när vi vet att det inte fungerar
            så bra.
          </note>
          <note>
            Det är massor med människor som har skrivit och ringt till både
            företaget Telia och Post- och telestyrelsen. De säger: Det här
            inte något som vi kan acceptera. Våra gamla ute i skogen mår dåligt,
            för de vet inte om trygghetstelefonen kan fungera om de blir sjuka
            eller har ramlat. De vet inte om de kommer fram till sjukvården
            när det behövs och det har hänt något.
          </note>
          <note>
            Det är inte acceptabelt att det ska vara på det sättet. Det är
            oerhört tragiskt att vi har hamnat i den här situationen. De som
            bor i byarna utanför Överkalix det är inte långt ifrån där jag
            bor är naturligtvis oerhört oroliga i det här läget när det gäller
            vad som ska hända. Vi har en situation som man inte klarar av
            att hantera.
          </note>
          <note>
            Då kan man inte bara säga att sossarna en gång i tiden för länge
            sedan sålt delar av Telia, och nu har vi en lagstiftning och Post-
            och telestyrelsen håller på att fortsätta att utreda. I ett sådant
            här akut läge tycker jag att infrastrukturministern och regeringen
            måste ta ett ansvar som stor ägare i Telia och se till att Telia
            inte gör dessa förändringar utan att presentera ett alternativ.
          </note>
          <note>
            Det borde man naturligtvis ha gjort tidigare. Jag tycker också
            att Telia borde ha rett ut detta betydligt tidigare, men vi har
            ändå ett läge där den svenska regeringen är den största ägaren
            i företaget, och något måste man ändå kunna genomföra som stor
            ägare.
          </note>
          <note>
            Min huvudfråga i dag är: På vilket sätt tar staten i detta akuta
            läge sitt ansvar? Att Post- och telestyrelsen utreder igen är
            bra, men regeringen måste se till att skynda på detta så att vi
            får snabba besked om vem Post- och telestyrelsen ska utse eller
            hur man ska se till att alla kommer att kunna garanteras en fast
            telefon även i framtiden.
          </note>
          <note>
            Regeringen har dock också ett ansvar som ägare. Hur sköter man
            det ansvaret?
          </note>
          <note type="speaker">
            Anf. 28 KARIN ÅSTRÖM (s):
          </note>
          <note>
            Fru talman! Vi ser mer och mer av effekterna av den borgerliga
            politiken. Klyftorna växer mellan människor, mellan grupper, mellan
            regioner, mellan landsbygd och storstad. Det går inte att komma
            ifrån.
          </note>
          <note>
            Just i detta som vi nu debatterar förstärker Telia Soneras agerande
            den borgerliga regeringens tvärtompolitik, som jag vill kalla
            den. Men staten är fortfarande den största ägaren i Telia Sonera
            och har med det också ett ansvar.
          </note>
          <note>
            Jag vill också kommentera att jag inte tillhör dem som är helt
            nöjda med de tidigare utförsäljningarna av Telia Sonera. Jag hade
            gärna sett att man hade gjort en analys snabbare. Det är möjligt
            att vi hade haft den analysen klar om vi hade suttit kvar vid
            regeringsmakten. Men nu, ministern, är det faktiskt ni som har
            tagit beslutet att helt sälja ut Telia Sonera. Ni säljer ut rubbet,
            och vad händer då? I ett första steg kanske en sådan utförsäljning
            kan se bra ut, men vad händer i det andra och tredje steget, när
            ägare kommer och ägare går? Det bekymrar mig ganska mycket, och
            där har ni ett jätteansvar. När det gäller gles- och landsbygden
            tycker jag att ni helt har avhänt er ansvaret.
          </note>
          <note>
            En tillgång till fast telefoni är viktig för alla människor i
            Sverige. Som tidigare debattörer här har noterat är de äldre kanske
            svårast drabbade, eftersom de har trygghetslarm som är kopplade
            direkt till telefonen, och det är en förutsättning för att de
            ska kunna bo kvar så länge som möjligt i sin egen bostad.
          </note>
          <note>
            Post- och telestyrelsen har frågat Telia Sonera om det som händer
            nu och om hur den nya tekniken ska fungera. Vad jag förstår kommer
            ett svar ganska snart. Men tänk om det skulle visa sig att den
            nya tekniken faktiskt inte fungerar på landsbygden! De finns ju
            experter som redan i dag säger att det här inte kommer att funka
            i alla områden på landsbygden. I vart fall säger man att det blir
            betydligt sämre kvalitet.
          </note>
          <note>
            Om det blir svaret, vilket vi kan förvänta oss, vem bär då ansvaret
            för allas rätt till telefoni? Jag skulle vilja veta vad ministern
            då tänker vidta för åtgärder.
          </note>
          <note type="speaker">
            Anf. 29 DÉSIRÉE LILJEVALL (s):
          </note>
          <note>
            Fru talman! Det är ingen tvekan om att de frågor som lyfts fram
            här i dag handlar om att det måste kunna löna sig att bo utanför
            storstäder och tätorter. De människor som trivs med naturen och
            skogen och inte kan tänka sig att bo någon annanstans måste ges
            den möjligheten. Detsamma gäller de småföretagare som verkar på
            landet. Fungerande bredband och telefoni är förutsättningar för
            att det ska vara lönsamt.
          </note>
          <note>
            När Telia Sonera river sina telefonledningar i fjällvärlden och
            ersätter dem med en teknik fastmobil som fungerar dåligt klipper
            de också av småföretagarnas framtidsutsikter. Omläggningen av
            telenätet kommer också att ge försämrad kapacitet för datakommunikation
            i glesbygden och därmed även en försämrad möjlighet att driva
            småföretag.
          </note>
          <note>
            En sådan utveckling går tvärs emot den utveckling som vi socialdemokrater
            vill se. I stället för att lamslå tillväxten vill vi socialdemokrater
            ge förutsättningar för att utveckla landsbygden och ta itu med
            de konkreta hot som finns och som dyker upp, såsom avklippta telekommunikationer
            i fjällvärlden. Då, fru talman, räknar jag in både Jämtland, Dalarna
            och Norrbotten.
          </note>
          <note>
            I byn Botten i Jämtland lever Karl-Erik Eriksson sedan nyår med
            verkligheten att telefonledningarna har rivits. Telefonabonnemanget
            har stängts, och mobiltelefontäckningen är urusel. Han har försökt
            lösa sin absurda situation så gott han har kunnat. För att inte
            bli helt isolerad från omvärlden har han köpt en kommunikationsradio.
          </note>
          <note>
            Fru talman! Är det dithän vi ska gå?
          </note>
          <note type="speaker">
            Anf. 30 Statsrådet ÅSA TORSTENSSON (c):
          </note>
          <note>
            Fru talman! Det är med hjälp av lagen, Peter Eriksson, som vi
            också styr rätten till telefoni här i landet, och det är den lagstiftningen
            jag hänvisar till. Det är en myndighet som har till ansvar att
            med lagen som redskap se till att alla människor som önskar ha
            telefon också har möjlighet att få det.
          </note>
          <note>
            Det är lite tråkigt att återigen hänvisa till lagstiftningen,
            men skulle detta i slutändan inte fungera utifrån Peter Erikssons
            frågeställning har Post- och telestyrelsen möjlighet att återgå
            till att utse en operatör som ska tillhandahålla den fasta telefonen
            utan ersättning. Om det då skulle visa sig att kostnaderna för
            den aktuella operatören skulle bli oskäligt betungande vilket
            som alltid är en värderings- och tolkningsfråga är det återigen
            Post- och telestyrelsens ansvar att sköta upphandlingen av tjänsten
            så att människor som önskar telefon får det. Det är så myndigheten
            arbetar, och det är det som är myndighetens uppdrag i förhållande
            till regeringen.
          </note>
          <note>
            Inte desto mindre ska jag inom närtid ha ett möte med Telia av
            den anledning som Peter Eriksson lyfter fram, nämligen att det
            i dag är kanske 40 00050 000 människor som berörs av teknikskiftet.
            Men den lagstiftning vi har i dag, vill jag ändå återkomma till,
            är teknikneutral. Vi har en teknikutveckling, men även med ny
            teknik ska telefonen naturligtvis fungera. Det räcker inte att
            ursäkta sig med att man övergår till fast mobiltelefoni och därmed
            säga att det får fungera som det vill. Så är det inte. Vid övergång
            till annan teknik ska telefonen i alla fall fungera. Det är därför
            Post- och telestyrelsen har en utredning på gång.
          </note>
          <note>
            Jag vill återkomma till både Désirée Liljevall och Karin Åström
            och säga att er retorik kanske fungerar när vi står här i kammaren,
            men till åhörare, lyssnare och läsare av protokoll framöver vill
            jag säga: Det var den förra, socialdemokratiska regeringen, tillsammans
            med en landshövding som har kunskap om Norrbotten, som börsintroducerade
            Telia. Kära lyssnare och läsare! Det är enbart som aktieägare
            på styrelsesammanträden som man som statlig ägare kan vara med
            och påverka företaget. Man kan inte i detalj bestämma hur företaget
            ska sköta sina kundrelationer.
          </note>
          <note>
            Jag tror att det är bra om läsare och lyssnare förstår att Karin
            Åström tydligen hade missat den analysen och den utredningen i
            sin beskrivning av arbetet innan Telia börsintroducerades.
          </note>
          <note>
            Telia Sonera är ett kommersiellt bolag som verkar på telemarknaden
            i konkurrens med andra telebolag. Det är de förutsättningar som
            gäller. Det kanske är på sin plats att Karin Åström också för
            sina väljare, sina invånare, beskriver att man faktiskt missade
            att göra tillräckliga utredningar av Telia innan man valde att
            börsintroducera företaget.
          </note>
          <note type="speaker">
            Anf. 31 PETER ERIKSSON (mp):
          </note>
          <note>
            Herr talman! Jag tycker att vi har hamnat lite grann i ett moment
            22, i alla fall för en stor del av de människor ute på landsbygden
            som vi pratar om i dag.
          </note>
          <note>
            När Post- och telestyrelsen har tagit sitt ansvar enligt lagen
            har Telia inte accepterat detta utan gått till en domstol och
            vunnit målet. Det var i ett läge där Post- och telestyrelsen,
            såvitt jag förstår, kände till att det här kommer att vara någonting
            som i framtiden kan påverka och drabba många människor. Domstolen
            beslutade ändå att Telia inte ska ha kravet på sig att ta ansvar
            för att alla ska ha rätt till telefon och att upprätthålla lagstiftningen.
          </note>
          <note>
            Nu ser vi följderna av det domstolsbeslutet. Människor kommer
            redan i vår successivt att bli av med sin fasta telefon i Sverige.
            I år finns det människor runt om i glesbygden som är drabbade
            på ett mycket uppenbart sätt.
          </note>
          <note>
            Åsa Torstensson svarar i det läget att Post- och telestyrelsen
            ska fortsätta att utreda. Jag tycker att det faktiskt inte är
            nog. Jag tycker att man måste visa tydligare från regeringens
            sida att den här frågan måste lösas akut. Man måste se till att
            hjälpa och stödja de människor som blir drabbade. Räcker inte
            lagen måste man också vara beredd att göra förändringar i lagstiftningen.
            Men det akuta för människor just i dag är att se till att Telia
            faktiskt inte fortsätter avvecklingen innan vi har en lösning
            och ett klarläggande av vem som ska ta ansvar för att upprätthålla
            den lagstiftning som vi har.
          </note>
          <note type="speaker">
            Anf. 32 KARIN ÅSTRÖM (s):
          </note>
          <note>
            Herr talman! Jag säger det igen, de klyftor som vi ser mellan
            storstad och landsbygd fortsätter att växa ganska dramatiskt.
            Signalerna är väldigt tydliga. Det förstärker ytterligare bilden
            av att den borgerliga regeringen faktiskt helt är på väg att överge
            glesbygden. Det här är alltså ett steg.
          </note>
          <note>
            Det förtydligas också av att finansminister Anders Borg i en
            intervju i P 1:s Efter tolv lördagen den 16 februari, när man
            frågade honom vilka prioriteringar inom infrastrukturen han såg
            som möjliga, räknade upp massor av prioriteringar då det gällde
            infrastruktur men han slutade vid Sundsvall. Han ägnade 50 procent
            av sin tid åt att lägga satsningar på infrastruktur söder om Sundsvall.
            Resten har han tydligen glömt bort. Det är också en väldigt tydlig
            signal från den borgerliga politiken om vad som håller på att
            hända.
          </note>
          <note>
            Men det är det akuta läget som gäller. Nu håller faktiskt telefoner
            på att stängas av. De stängs av inom en månad. Människor är jätteoroliga
            och bekymrade. Ministern måste faktiskt ta sitt ansvar nu. Det
            går inte att vänta.
          </note>
          <note>
            Jag skulle också vilja säga att jag anser att ministerns ansvar
            är ganska tungt, därför att staten fortfarande är huvudägare av
            Telia Sonera. Sedan är det faktiskt ni som säljer ut Telia Sonera.
            Ta ditt ansvar! Nu är det faktiskt upp till bevis genom konkreta
            handlingar för glesbygdens folk så att de i första hand får ha
            kvar sina telefoner.
          </note>
          <note type="speaker">
            Anf. 33 Statsrådet ÅSA TORSTENSSON (c):
          </note>
          <note>
            Herr talman! Jag vänder mig till Peter Eriksson, för Socialdemokraterna
            har uppenbarligen inte Norrbottens människors bästa för ögonen
            utan vill föra en retorisk debatt för att komma undan sitt eget
            ansvar för hur man har försatt människor i en situation där man
            inte har kontroll över Telia efter att man har börsintroducerat
            bolaget.
          </note>
          <note>
            Inte desto mindre, Peter Eriksson, svarade jag att om inte den
            lagstiftning som vi har i dag räcker är jag beredd att ändra den.
            Men det är fortfarande så, det vet Peter Eriksson, att vi har
            en lagstiftning, och vi har en myndighet som har att hantera lagstiftningen.
          </note>
          <note>
            Vid det tillfället när Post- och telestyrelsen utsåg Telia som
            ansvarig för att tillhandahålla fast telefoni kunde inte länsrätten
            med lagen som underlag visa på att Post- och telestyrelsen hade
            rätt, för det fanns inte någon som inte hade telefoni på det sätt
            lagstiftningen beskriver. Därför upphävde man det beslutet.
          </note>
          <note>
            Nu arbetar Post- och telestyrelsen naturligtvis utifrån den situation
            som råder i dag, uppkommen på ett mycket akut sätt. Med det underlaget
            har man fortfarande, med lagstiftningen som redskap, att utse
            en operatör. Om det inte löser sig på annat sätt och om den operatören
            inte anser sig kunna tillhandahålla fast telefoni på ett rimligt
            ekonomiskt sätt har man möjlighet från Post- och telestyrelsens
            sida att upphandla den tjänsten, för alla människor i det här
            landet har rätt till telefon.
          </note>
          <note>
            Vi har en lagstiftning som vi har att förhålla oss till. Det
            är den som vi nu arbetar med. Det är därför som jag också tar
            initiativ, parallellt med detta, till att ha ett möte också med
            Telia.
          </note>
          <note>
            Överläggningen var härmed avslutad.
          </note>
          <note>
            6 § Svar på interpellation 2007/08:456 om telefonavbrott som
            en följd av stormar
          </note>
          <note type="speaker">
            Anf. 34 Statsrådet ÅSA TORSTENSSON (c):
          </note>
          <note>
            Herr talman! Carina Adolfsson Elgestam har frågat mig vilka åtgärder
            jag avser att vidta för att skapa en trygg och säker telefonförsörjning
            i hela landet samt om jag är beredd att införa ett bötessystem
            för teleoperatörer liknande det ersättningssystem som finns för
            elleverantörer.
          </note>
          <note>
            När det gäller frågan om att införa en motsvarighet till lagstadgad
            ersättningsskyldighet vid avbrott i telefonnätet eller andra elektroniska
            kommunikationsnät har jag på Carina Adolfsson Elgestams tidigare
            frågor om bland annat ersättning till telekunder svarat att jag
            inte är beredd att förorda ett ersättningssystem motsvarande det
            på elsidan. El- och telemarknaderna är i flera sammanhang inte
            jämförbara marknader.
          </note>
          <note>
            Inom ett visst geografiskt område finns bara ett elnät, så kallad
            koncession, men flera olika teleoperatörer och olika ägare av
            elektroniska kommunikationsnät. Vissa telekomoperatörer äger nät
            och erbjuder kunder telefoni, andra äger inget eget nät men utnyttjar
            andras nät för att nå slutkunder. Olika tekniker samverkar och
            konkurrerar. Att etablera olika nivåer och ålägga ersättningskrav
            skulle vara mycket komplicerat samt kunna stänga ute olika tekniker
            och leverantörer.
          </note>
          <note>
            Samtidigt kan jag konstatera att störningar i teletrafiken till
            följd av oväder är ett återkommande problem. Det kan därför möjligen
            finnas skäl att se över vilka ytterligare åtgärder som kan behövas
            utöver de som redan vidtas.
          </note>
          <note>
            Telefoni och övrig elektronisk kommunikation har påverkats av
            de oväder som drabbat Sverige under de senaste åren. Även vid
            årets stormar har elförsörjning likaväl som telefonin påverkats.
            Telefonnäten har, precis som Carina Adolfsson Elgestam påpekar,
            skadats genom avbrott på ledningar från nedfallna träd, följdfel
            av elavbrott och enskilda fel hos kunderna med mera.
          </note>
          <note>
            Information till kunderna sker genom operatörernas kundtjänster
            och webbplatser men även genom exempelvis annonsering i tidningar
            och inslag i radio. Information ges om läget, driftstörningar,
            reparationsarbetet, ekonomisk ersättning och andra möjligheter
            till kompensation.
          </note>
          <note>
            Den som tillhandahåller kommunikationsnät eller elektroniska
            kommunikationstjänster ska enligt lagstiftningen på området se
            till att verksamheten uppfyller rimliga krav på god funktion och
            teknisk säkerhet samt på uthållighet och tillgänglighet vid extraordinära
            händelser i fredstid. Det är Post- och telestyrelsens ansvar att
            se till att berörda aktörer uppfyller de här kraven. Myndigheten
            gav den 7 maj 2007 ut föreskrifter om god funktion och teknisk
            säkerhet och har våren 2008 inlett tillsyn för att följa upp hur
            operatörerna följer de här råden.
          </note>
          <note>
            Även om vi nu kan se att människor återigen drabbas av stormar
            och efterföljande störningar i telenäten ska vi också komma ihåg
            att större delen av befolkningen i de områden som drabbades av
            stormar inte hade några störningar i telekommunikationsnäten.
            Den nationella eller internationella trafiken som går genom södra
            Sverige drabbades inte heller.
          </note>
          <note>
            Det pågår ett fortlöpande robusthetsarbete för att minska sårbarheten
            i näten för elektronisk kommunikation. Detta arbete sker genom
            enskilda operatörers åtgärder samt de robusthetshöjande insatser
            som Post- och telestyrelsen i samverkan med operatörerna bedriver.
            I dag sker återställningsarbetet effektivare, och avbrottstiderna
            är kortare än vid exempelvis stormen Gudrun 2005.
          </note>
          <note>
            Samtidigt måste vi vara realistiska. Sverige är ett glesbefolkat
            land i Europa. Vi är till ytan en av Europas största nationer.
            Trots detta har Sverige nät för elektronisk kommunikation som
            täcker stora delar av landet. För ett glesbefolkat land som Sverige
            är det därför mer ekonomiskt krävande att bygga robusthet i näten
            för elektronisk kommunikation till samtliga hushåll i landet.
          </note>
          <note>
            Det är viktigt att staten i samverkan med branscherna även fortsättningsvis
            arbetar med förebyggande och robusthetshöjande åtgärder för att
            näten för elektronisk kommunikation i vardag som vid kriser ska
            fungera.
          </note>
          <note type="speaker">
            Anf. 35 CARINA ADOLFSSON ELGESTAM (s):
          </note>
          <note>
            Herr talman! Jag skulle vilja börja med att ta upp någonting
            som vårdpersonalen i Ljungby kommun fem dagar efter den senaste
            stormen fortfarande jobbade med.
          </note>
          <note>
            Så här kunde det låta: Du har nu plats 87 i kön. Du har nu plats
            84 i kön.
          </note>
          <note>
            Det handlade om pensionärerna, nästan hälften av dem som hade
            trygghetslarm i Ljungby kommun. Trygghetslarmet blev utslaget
            under den senaste stormen.
          </note>
          <note>
            Tant Agda i Agunnaryd känner en trygghet i sitt boende därför
            att hon har ett trygghetslarm. Hon har fått den bedömningen att
            hon är i behov av ett trygghetslarm. När det är stormigt ute och
            när SMHI har gått ut med en klass 2-varning upphör tant Agdas
            trygghetslarm i Agunnaryd att fungera på grund av att också masterna
            påverkas när strömmen slås ut. Om man inte ser över och sköter
            masterna och reservaggregaten det är det som det i grund och botten
            handlar om funkar inte systemet. Jag tycker att det är allvarligt
            att detta händer år 2008 i Sverige.
          </note>
          <note>
            När vi på en annan plats i Kronobergs län hade stormbyar kring
            2528 sekundmeter, som förmodligen är någonting som vi får vänja
            oss vid, började det brinna i ett snickeri. Då kunde inte ägaren
            till det här lilla snickeriet ringa 112. Det gick inte att ringa
            112. Han fick sätta sig i bilen och köra i ungefär 15 minuter
            för att kunna larma.
          </note>
          <note>
            Snickeriet brann ned. Det var en himla tur att elden inte spred
            sig så att bostadshus och människor blev skadade. Nu var det materiella
            ting som brann ned, men det är ändå människor som har sin utkomst
            utifrån det här lilla snickeriet.
          </note>
          <note>
            Detta kan aldrig vara acceptabelt. Jag kan göra en jämförelse.
            För en månad sedan var jag ute på uppdrag för riksdagens räkning
            i ett annat land. Jag ville då ha lite kontroll och koll på vad
            som hände i Sverige. Då kunde jag via min mobiltelefon ladda ned
            och titta på Smålandsnytt . Det tycker jag är fantastiskt. Vilken
            teknikutveckling vi har! Men när det stormar klarar vi inte 112,
            och vi klarar inte trygghetslarmen.
          </note>
          <note>
            Utifrån det svar som jag har fått av ministern kan jag utläsa
            att det här visst är ett bekymmer, men ministern kan inte tänka
            sig att gå så långt som att vi skulle sätta in en form av ersättningssystem
            när det gäller Telia och telefonin på samma sätt som vi har på
            elsidan, alltså utifrån att money talks . Det blir dyrt att vänta
            med beredskapen och att göra de här åtgärderna. Då kanske man
            är snabbare med att komma i gång.
          </note>
          <note>
            Jag upplever, utifrån vad ministern sade i den tidigare interpellationsdebatten,
            att alla ska ha rätt till telefoni. Det tycker jag också gäller
            trygghetslarm och att vi ska kunna ringa 112 var vi än bor i Sverige
            när det krisar och när det stormar.
          </note>
          <note type="speaker">
            Anf. 36 Statsrådet ÅSA TORSTENSSON (c):
          </note>
          <note>
            Herr talman! Mycket av det som Carina Adolfsson Elgestam lyfter
            upp har vi diskuterat vid ett flertal tillfällen. Inte desto mindre
            förstår jag din hemmaarenas frustration över att detta upprepas
            vid varje tillfälle som det blåser. Att avbrotten blir färre är
            inte en tröst för dem som blir drabbade av det här.
          </note>
          <note>
            Men låt oss ta diskussionen om ersättningar igen eftersom det
            egentligen är det som är huvudpoängen i interpellationen. Det
            här har naturligtvis en relation till den tidigare debatten vi
            hade, eftersom el och tele inte är jämförbara.
          </note>
          <note>
            Vi kan ha väldigt många olika teleoperatörer. Nu pratade Carina
            Adolfsson Elgestam just om Telia. Det är inte sagt att det är
            Telia. Vi kan ha flera olika teleoperatörer i samma geografiska
            område, alltså olika ägare av just de elektroniska kommunikationerna.
            Det är det som är skillnaden i förhållande till att man har en
            koncession med en ägare som man kan peka ut.
          </note>
          <note>
            Det handlar dessutom om effekterna av detta. Jag förstår poängen
            med att kunna pressa fram större robusthet genom hot om vite.
            Men jag återgår till den tidigare debatten vi hade eftersom det
            finns ett hot om vite kan vi också fundera över om det inte finns
            en risk att den teleoperatören snarare drar sig undan det geografiska
            området för att över huvud taget slippa att hamna i den här situationen.
          </note>
          <note>
            Det är inte det som är intressant för mig. Det intressanta för
            mig är att ha robusta nät. Därför bedriver PTS det här arbetet
            med att skapa robustare nät. Tillsammans med aktuella operatörer
            och nätägare arbetar man just för att skapa robusthetshöjande
            åtgärder. Kommunerna är involverade. Andra aktörer kan också vara
            involverade, såsom länsstyrelsen. Detta görs just för att man
            steg för steg ska skapa bättre robusthet. Faran är annars att
            det snarare blir ett tomrum, ett vitt geografiskt område, där
            du inte har någon teleoperatör.
          </note>
          <note>
            Vi har diskuterat detta tidigare. Jag vidhåller att det här är
            baksidan av den ambition som Carina Adolfsson Elgestam lyfter
            upp när det gäller att man ska fånga någon form av ersättning
            för dem som blir drabbade.
          </note>
          <note>
            Det ska vara ett robusthetsarbete och kanalisationsarbete för
            att skapa en säker telekommunikation som inte drabbas av eventuella
            stormar. Det är det arbetet som pågår.
          </note>
          <note type="speaker">
            Anf. 37 CARINA ADOLFSSON ELGESTAM (s):
          </note>
          <note>
            Herr talman! Jag blir lite förvånad när jag hör ministern ifrågasätta
            att ett vitessystem liknande det som finns på elsidan ska införas.
            Ångrar infrastrukturministern att vi under förra mandatperioden
            införde detta system gentemot elleverantörerna när de faktiskt
            inte skötte sig mot kunderna? Med tanke på den tidigare debatten
            om fast mobil säger man att det kan skapa vita geografiska områden.
            Är det inte det som håller på att hända? Är det inte det den tidigare
            debatten i dag handlade om? Jag har lite svårt att förstå hur
            det går ihop utifrån den bild ministern försöker skapa.
          </note>
          <note>
            Det är inte sagt att den rätta lösningen är att införa ett vitessystem.
            Ministern presenterar inte något annat som faktiskt gör så att
            problemen inte uppstår. Självklart ska vi ha robusta system, men
            de finns inte när 15 000 kronobergare är utan el efter den senaste
            stormen. 4 000 var utan telefoni på morgonen.
          </note>
          <note>
            Efter stormen Gudrun funkade inte elsidan. Sedan dess har vi
            skärpt kraven med hjälp av vitessystem. Jag upplever att det nu
            funkar bättre. Eon hade redan på fredagskvällen när stormvarningen
            kom från SMHI en beredskap på 700 personer som kunde gå ut. De
            hade helikoptrar på plats. Vad hade teleoperatörerna? Vad vi vet
            ingenting. Det enda besked vi fick var att de hade förberett och
            gjort vad de ska. Om de hade förberett sig och gjort det de skulle
            hade förmodligen inte tant Agda i Agunnaryd blivit utan sitt trygghetslarm.
            Då hade det väl inte slutat att fungera.
          </note>
          <note>
            Det är samma sak om vi hade skapat det robusta systemet. Det
            spelar inte någon roll hur många operatörer som finns. Det måste
            handla om att det ska fungera. Man får väl resonera ihop sig om
            att hitta en lösning. Kan det vara så enkelt vad gäller att ringa
            112 snickeriet som brann ned därför att det inte gick att ringa
            112 att marknaden styr? Från SOS sida handlar det om att de inte
            har tillgång till de så kallade källkoderna som behövs för att
            systemen ska harmoniseras. En mast kan sluta att fungera, på grund
            av att det inte finns ett beredskapssystem liknande det som finns
            på elsidan. De vill ju inte betala böterna. Om det inte finns
            på andra sidan finns inte människor i beredskap som ser till att
            masterna och elaggregaten blir påfyllda när strömmen tar slut.
            Det gäller att ha system så att detta fungerar. Elsidan har lyckats
            med detta och går framåt. Anledningen är förmodligen det krav
            som Sveriges riksdag har ställt och det vite som har införts.
            Det finns inte för teleoperatörerna.
          </note>
          <note>
            Enskilda drabbade bryr sig inte om hur många operatörer det finns
            i området. De vill att det ska fungera. Det måste vara fråga om
            att se människan inte operatörerna. Det är märkligt att ministern
            säger att det inte går att lösa detta på grund av att det är för
            många operatörer. Jag tror tvärtom. Samla ihop alla inblandade
            parter och säg åt dem att lösa detta eftersom riksdag och regering
            inte accepterar att människor hamnar i dessa situationer bara
            för att det blåser kraftigt, för att det finns en storm 2-varning.
            Det kan inte vara acceptabelt i Sverige 2008.
          </note>
          <note type="speaker">
            Anf. 38 Statsrådet ÅSA TORSTENSSON (c):
          </note>
          <note>
            Herr talman! Centerpartiet har varit starkt pådrivande för att
            få fram den lagstiftning som garanterar ersättning för elavbrott.
            Jag uppskattar verkligen att Socialdemokraterna samarbetade för
            att driva igenom lagen. Det var inte så självklart i kammaren
            men inte desto mindre en bra lagstiftning.
          </note>
          <note>
            Jag upprepar att det är viktigt att också Carina Adolfsson Elgestam
            kan informera de sina på hemmaplan. Människor bryr sig naturligtvis
            inte om att det är olika operatörer, men precis som Carina Adolfsson
            Elgestam sade kan det just vara olika operatörer. Det är inte
            jämförbart med när en elleverantör har koncession. Jag begär inte
            att människor över huvud taget ska bry sig eller fundera på detta.
            Men det kan vara olika teleoperatörer i dessa områden. Ibland
            går de över varandras gränser, och ibland är det en internationell
            återkoppling precis som Carina Adolfsson Elgestam själv refererade
            till. Det visar på att det inte är så lätt att bara överföra lagstiftningen
            till teleoperatörssidan. Det är därför som vi arbetar med att
            hitta det som Carina också efterfrågar, nämligen att arbeta tillsammans
            med ansvariga operatörer, telenätsägare och elnätsägare. Precis
            som Carina Adolfsson Elgestam också refererar till är grunden
            att det finns el, att det finns ström. Det är ingången för telefoni.
            PTS prioriterar att se till att el- och telenätsägare, offentliga
            aktörer, kommuner och länsstyrelser arbetar med att skapa betydligt
            högre robusthet vad gäller telesidan.
          </note>
          <note>
            Sedan var det frågan om situationen runt Ljungby kommun. På senare
            tid har det kommit många anmälningar från det geografiska området
            om att telefonin och fastmobiltelefonin inte fungerar samt att
            tekniken inte är tillfredsställande. Man är frustrerad över situationen.
            Därför gör Post- och telestyrelsen en utredning. Utredningen bygger
            på att människor har anmält. Nu kan man gå vidare med att med
            utgångspunkt i vad den färdiga utredningen identifierar ställa
            krav gentemot Telia.
          </note>
          <note type="speaker">
            Anf. 39 CARINA ADOLFSSON ELGESTAM (s):
          </note>
          <note>
            Herr talman! Om ett par timmar ska jag åka hem till Kronoberg.
            Jag ska ta detta med mig hem till den som fick sitt företag nedbrunnet
            såväl som till dem som har varit utan telefoni i ett antal dagar.
            Det gäller även pensionärerna i Ljungby kommun.
          </note>
          <note>
            Åsa Torstenssons partikamrat och kamrat i regeringen, jordbruksministern,
            bor i samma område och var också drabbad av samma avbrott precis
            som kommunalrådet, centerpartisten Carina Bengtsson. Hon är oerhört
            upprörd över det hon ser hända. Jag ska ta med mig detta till
            de mina, som ministern säger. Jag är inte helt övertygad om att
            de är fullt ut nöjda.
          </note>
          <note>
            Ministern säger att hon förstår att det finns ett problem och
            att operatörerna och PTS får lösa detta. Ministern själv tänker
            inte göra något större och kraftsamla för att hitta en lösning.
            Det framkom i svaret att större delen av befolkningen inte drabbades.
            Men det spelar ingen roll därför att en del av befolkningen blev
            drabbad. Det är allvarligt om man är drabbad och inte kan ringa
            112 eller att trygghetslarmet inte fungerar.
          </note>
          <note>
            Samtidigt sade ministern i sitt svar att vi ska vara realistiska.
            Ja, vi försöker vara realistiska. Jag tror att många människor
            som bor på landsbygden, i glesbygden eller strax utanför en stad
            är realistiska.
          </note>
          <note>
            De försöker lösa problemen när de uppstår. Men det står i svaret
            att vi är ett stort land och då får man ungefär skylla sig själv
            om man har bosatt sig i glesbygden, för där är det kanske elavbrott
            med jämna mellanrum. Ja, om det skulle vara ett riktigt katastrofläge,
            men nu var det en storm som slog ut telesystemet. Men låt oss
            säga att det är någon annan som slår ut vårt telesystem vid ett
            annat tillfälle, ska vi verkligen vara så sårbara? Jag upplever
            att ministern accepterar det.
          </note>
          <note type="speaker">
            Anf. 40 Statsrådet ÅSA TORSTENSSON (c):
          </note>
          <note>
            Herr talman! Nej, jag accepterar inte att människor inte har
            tillgång till modern teknik. Däremot måste vi inse att stormar,
            väderpåverkan och klimatpåverkan kommer att ständigt utmana oss
            framöver, vilken infrastruktur vi än pratar om. Jag tror att även
            Carina Adolfsson Elgestam kan förstå att vi inte har kunnat bygga
            ut robustheten tillfyllest, för då skulle det antagligen redan
            ha gjorts. Eller hur?
          </note>
          <note>
            Däremot är det avgörande att vi fortsätter att lägga resurser
            och skapa möjligheter för att öka robustheten och kanalisationen
            för att över huvud taget nyttja läget när man bygger annan infrastruktur
            och därmed stärka telenätet.
          </note>
          <note>
            Sedan ska jag också i allra högsta grad bekräfta detta om kommunalrådet
            i Ljungby kommun. Kommunalrådet och jag har tillsammans med Post-
            och telestyrelsen haft ett möte med anledning av de återkommande
            situationerna där tekniken inte är tillfyllest. Med anledning
            av den sammankomsten, och med anledning av kommunalrådets breda
            information och därefter också ett flertal anmälningar från människor
            som är drabbade, gör Post- och telestyrelsen nu en utredning i
            det syftet. Vi har en teknikneutral lagstiftning, men byter man
            teknik ska tekniken naturligtvis fungera, precis som Carina Adolfsson
            Elgestam också påpekar. Det är det arbetet som nu pågår, och vi
            ser fram mot resultatet av den undersökning som Post- och telestyrelsen
            arbetar med.
          </note>
          <note>
            Överläggningen var härmed avslutad.
          </note>
          <note>
            7 § Svar på interpellation 2007/08:439 om brytning av Arlandabanans
            monopol
          </note>
          <note type="speaker">
            Anf. 41 Statsrådet ÅSA TORSTENSSON (c):
          </note>
          <note>
            Herr talman! Bosse Ringholm har frågat mig vilka initiativ jag
            kommer att ta för att fler resenärer ska kunna använda sig av
            tåg som färdmedel mellan Stockholm och Arlanda samt om jag är
            beredd att ta initiativ till att omförhandla det nuvarande avtalet
            om Arlandabanan och därmed bryta det 45-åriga privata monopolet.
          </note>
          <note>
            Jag anser det angeläget att fler resenärer ska kunna använda
            sig av tåget som färdmedel för att ta sig mellan Stockholm och
            Arlanda flygplats. När den tredje rullbanan för Arlanda flygplats
            tillståndsprövades sattes ett utsläppstak för mark- och lufttransporter
            till och från Arlanda. Taket innebär att utsläppen av koldioxid
            och kväveoxider inte får överstiga de utsläppsnivåer som fanns
            1990. Inte minst detta tak gör att det finns mycket höga incitament
            att öka resandet med tåg till och från Arlanda.
          </note>
          <note>
            Antalet passagerare på Arlanda Express har sedan 2003 stadigt
            ökat. Marknadsandelarna har ökat från drygt 11 procent första
            hela verksamhetsåret till drygt 15 procent 2006. A-Train AB upplåter
            också Arlanda Link till trafikutövare som vill trafikera Arlanda
            Central. För närvarande trafikerar SJ AB och Uppsala länstrafik
            banan med sammanlagt ca 150 tåg per dygn.
          </note>
          <note>
            I dagsläget pågår ett aktivt arbete i Arlanda Forum och Kraftsamling
            Stockholm mellan Banverket, trafikoperatörer och berörda kommuner
            om hur spårkapaciteten till Arlanda bättre kan utnyttjas. Detta
            arbete kommer förhoppningsvis att resultera i att fler i Stockholmsregionen
            väljer tåget som färdmedel till Arlanda.
          </note>
          <note>
            I avtalet om Arlandabanan finns en option som möjliggör en eventuell
            inlösen av järnvägstrafiken på Arlandabanan 2010. För närvarande
            pågår en översyn mellan A-Banan Projekt och A-Train AB av detta
            avtal. Denna översyn följer jag noga.
          </note>
          <note type="speaker">
            Anf. 42 BOSSE RINGHOLM (s):
          </note>
          <note>
            Herr talman! Arlandabanan är en miljövänlig form för att transportera
            sig mellan Stockholm och Arlanda flygplats. Det finns ett problem:
            Det är väldigt få som använder banan.
          </note>
          <note>
            Varför bygger man en järnväg om ingen använder banan? Jo, skälet
            är att den dåvarande borgerliga regeringen mellan 1991 och 1994,
            med Mats Odell från Kristdemokraterna som kommunikationsminister,
            drev igenom ett projekt som var så kallad OPS, offentlig-privat
            samverkan. I praktiken var det ett privat bolag som fick bygga
            Arlandabanan.
          </note>
          <note>
            Det privata bolaget måste av naturliga skäl gå ihop och visa
            lönsamhet, vinst, för sina ägare. Det innebär att det privata
            företaget inte är intresserat av om det är många som åker med
            banan utan bara är intresserat av att ta ut så höga avgifter att
            den kan ge den vinst till sina ägare som man hade föreställt sig
            från början.
          </note>
          <note>
            Det är skälet till, precis som statsrådet säger, att det bara
            är 15 procent som åker med Arlandabanan. 85 procent väljer andra
            former för att ta sig till Arlanda, fast det mest miljövänliga
            sättet är att åka tåg från Stockholm till Arlanda det torde ingen
            bestrida. Det är bara 15 procent som tar tåget. 85 procent väljer
            bort tåget, kan man uttrycka det.
          </note>
          <note>
            Det är det enda riktigt stora offentligt finansierade privata
            trafikprojekt som vi har sett, och det är fullständigt misslyckat.
            Det är tur att vi inte har fått fler efter det. De socialdemokratiska
            regeringar som har funnits därefter har väl sett till att det
            inte har blivit fler.
          </note>
          <note>
            Nu diskuteras bland de borgerliga att man ska ha fler sådana
            här projekt. Vi vill faktiskt inte ha fler sådana här misslyckade
            projekt, där man bygger för byggandets egen skull och ingen sedan
            använder banan.
          </note>
          <note>
            Varför kan man inte använda banan? Ja, det enkla skälet är att
            det kostar 220 kronor att åka, en sträcka på tre och en halv mil.
            Det är klart att det är billigare att åka buss och billigare att
            åka egen bil, med parkeringsavgifter och annat. Det är fullkomligt
            misslyckat att ha en form där väldigt få använder sig av tåget.
          </note>
          <note>
            Jag har mot den bakgrunden ställt två, som jag tyckte, rätt enkla
            frågor till statsrådet. Jag har inte fått något svar, som alla
            kunde höra av svaret.
          </note>
          <note>
            Den första frågan var: Tänker statsrådet ta någon form av initiativ
            för att öka resandet? Statsrådet säger: Jag följer än det ena
            och än det andra, men jag tänker inte göra någonting.
          </note>
          <note>
            Då undrar man: Vad har vi statsråd till om de bara ska fungera
            som ett slags studiegrupper? Att studera vad som händer är alltid
            intressant, men statsrådets uppgift är att ta initiativ till att
            göra någonting. När jag frågar vad statsrådet ska göra säger hon:
            Ingenting. Jag följer utvecklingen.
          </note>
          <note>
            Då ställer jag den andra frågan: Kan statsrådet tänka sig att
            bryta upp det 45-åriga privata monopolet? Den borgerliga regeringen
            tycks ju i övrigt vara intresserad av att bryta upp olika monopol.
            Den frågan får jag inte heller något svar på.
          </note>
          <note>
            En moderat, Carl Cederschiöld, har haft regeringens uppdrag att
            utreda trafikförhållandena i Stockholmsregionen. Till och med
            han har vågat föreslå att man ska bryta upp det här 45-åriga privata
            monopolet. Men statsrådet har ingen uppfattning. Det är lite ynkligt,
            tycker jag.
          </note>
          <note>
            Ska man vara kommunikationsminister, järnvägsminister, tågminister
            eller vad nu Torstensson är, borde man i varje fall ha någon uppfattning
            om det går att öka antalet resenärer på banan. Man borde ha någon
            uppfattning om det går att bryta upp det 45-åriga privata monopolet.
            Men statsrådet följer utvecklingen och studerar. God dag yxskaft
            det är en kort sammanfattning av statsrådets svar.
          </note>
          <note type="speaker">
            Anf. 43 Statsrådet ÅSA TORSTENSSON (c):
          </note>
          <note>
            Herr talman! Det är beklagligt om tidigare ministrar har lagt
            sig till med sådana olater att de inte ens läser det underlag
            som finns att tillgå. Men det är upp till varje interpellant att
            förklara sig i det sammanhanget.
          </note>
          <note>
            Tack vare att den här regeringen har givit underhåll av spårverksamheten
            i och kring Stockholm prioritet skapar vi bra förutsättningar
            för ökad kollektivtrafik, för att människor ska kunna komma i
            tid och känna mindre frustration när tåg och pendeltåg inte kommer
            i tid.
          </note>
          <note>
            Vi har också initierat att skapa förutsättningar för en kraftsamling
            för att få bättre kollektivtrafik och ett bättre flöde genom att
            utgå från människors vardag. Därför är Kraftsamling Stockholm
            så oerhört avgörande. Där samverkar ett flertal aktörer, de aktörer
            som finns i Stockholmsområdet, för att skapa förutsättningar för
            att fler ska ta tåget.
          </note>
          <note>
            En av de 40 punkter med åtgärder som Kraftsamling Stockholm har
            pekat ut är just Arlandabanan. Jag utgår ifrån att interpellanten
            är medveten om det arbetet eftersom han hör hemma i Stockholm.
            Jag ser fram emot det.
          </note>
          <note>
            Vi kan också se effekter av att människor börjar bli tillfreds
            med att tågen nu i större utsträckning kommer i tid i och omkring
            Stockholm. Det är naturligtvis en del av kraftsamlingsarbetet.
          </note>
          <note>
            Jag har också svarat på den andra frågan, som berör avtalet.
            Det står tydligt. Interpellanten kanske inte bryr sig om att läsa
            sådana här enkla snabba svar. Det står mycket tydligt att det
            pågår en översyn mellan A-Banan Projekt AB och A-Train AB om avtalet.
            Det är det arbetet och det översynsarbetet som jag följer.
          </note>
          <note type="speaker">
            Anf. 44 BOSSE RINGHOLM (s):
          </note>
          <note>
            Herr talman! Jag karakteriserade statsrådets svar som god dag
            yxskaft. Hon bekräftar också att det var så. Hon talar om helt
            andra saker än de två frågor som jag har ställt. Jag tror inte
            att någon pendlare i Stockholmsområdet känner igen sig när statsrådet
            säger att pendeltågen nu går i tid. Det är inte vad pendlarna
            känner.
          </note>
          <note>
            Det var inte det jag frågade om. Jag frågade två andra saker.
            Vilka initiativ tänker statsrådet ta för att fler ska åka med
            Arlandabanan? Det är bara 15 procent av resenärerna som åker med
            Arlandabanan. Statsrådet redovisar inga initiativ i sitt svar.
            Hon har fortfarande chansen för hon har några minuter kvar att
            redovisa någon tanke och idé om hur man ska få fler att åka med
            Arlandabanan. Hon svarar inte ens på frågan.
          </note>
          <note>
            Jag ställde en annan fråga: Tänker statsrådet och regeringen
            bryta upp det 45-åriga privata monopol som finns när det gäller
            Arlandabanan? Det har uppenbarligen lett till att de som äger
            Arlandabanan gör vinster varje år. De höjer priset undan för undan
            och resenärerna blir ganska få, bara 15 procent. Det kostar 220
            kronor att resa i dag. De kommer att höja till 240, 260, 280 och
            300 kronor för att få sin lönsamhet. Om det blir fler eller färre
            resenärer är inte deras bekymmer, men det borde vara regeringens
            bekymmer. Om regeringen har någon form av miljötänkande och intresse
            av att bidra till att förbättra miljön i Stockholmsområdet skulle
            regeringen sätta upp ett mål och säga: Vi vill se till att andelen
            som åker med Arlandabanan ökar si och så mycket framöver. Det
            kan vara ett uppdrag för regeringen att sätta upp ett sådant mål.
          </note>
          <note>
            Man kan också säga att man vill bryta det 45-åriga privata monopolet.
          </note>
          <note>
            Åsa Torstensson säger: Jag studerar utvecklingen. Det pågår en
            översyn.
          </note>
          <note>
            Jag vet att det pågår en översyn. Det var inte det jag frågade.
            Jag frågade: Vill statsrådet bryta det privata monopolet som den
            förra borgerliga regeringen införde? Statsrådet kan säga: Nej,
            jag vill inte bryta monopolet. Då kan vi ta en debatt om det.
          </note>
          <note>
            När till och med en moderat framträdande företrädare i Stockholmsregionen,
            förra borgarrådet Carl Cederschiöld, kan tänka sig att bryta monopolet,
            skulle då inte en centerpartist kunna tänka sig att bryta det
            privata monopolet? Måste Åsa Torstensson försvara ett 45-årigt
            privat monopol som leder till att nästan ingen åker med Arlandabanan
            och som leder till hiskligt höga avgifter och till att Arlandabanan
            inte är den stora miljösatsning som den skulle kunna vara?
          </note>
          <note>
            Jag vill att statsrådet koncentrerar sitt svar på de två frågor
            som jag har ställt. Vilka initiativ avser statsrådet att ta för
            att fler ska åka med Arlandabanan? Tänker statsrådet försöka medverka
            till att riva upp det 45-åriga privata monopolet? Vi kan vid andra
            tillfällen diskutera pendeltågen, tidtabellerna och spårkapaciteten
            i Stockholmsområdet. Det är inte det jag har frågat om.
          </note>
          <note>
            När statsrådet gör utvikningar och pratar om andra saker får
            jag väl tolka det som att hon antingen inte har något svar på
            mina två frågor det fanns inga i vare sig det skriftliga eller
            det upplästa interpellationssvaret eller tycker att det är känsligt
            och inte vill försvara det privata monopolet och därför pratar
            om något annat.
          </note>
          <note>
            Det är väl enkelt att svara på mina frågor. Ska det privata monopolet
            vara kvar i 35 år till; det har funnits i tio år drygt? Ska statsrådet
            bidra till att det blir mer än 15 procent som reser med Arlandabanan
            i fortsättningen? Det kostar 220 kronor. Det är väl den främsta
            spärren för att folk inte åker med Arlandabanan. Tänker statsrådet
            göra något åt det?
          </note>
          <note type="speaker">
            Anf. 45 Statsrådet ÅSA TORSTENSSON (c):
          </note>
          <note>
            Herr talman! Det är oerhört intressant att höra Bosse Ringholm
            prata om miljön. Det var inte någon djup diskussion när det gäller
            miljöfrågan. Det är naturligtvis monopoldiskussionen som är mest
            intressant för Bosse Ringholm att diskutera. Miljösituationen
            i Stockholm har inte Bosse Ringholm och den tidigare regeringen
            lagt så mycket kraft på.
          </note>
          <note>
            Därför svarar jag att Kraftsamling Stockholm är avgörande för
            att vi ska kunna skapa bra förutsättningar för transporter med
            kollektivtrafik i Stockholm. Arlandabanan är en del av alla åtgärder
            som Kraftsamling Stockholm har tagit sig an att förbättra genom
            samverkan, olika operatörer och de kommunala företrädarna.
          </note>
          <note>
            Det är ju i syfte att skapa bättre förutsättningar för människor
            att ta tåget och därmed skapa bättre förutsättningar för att välja
            Arlandabanan. Det är på det sättet man stärker inom befintliga
            avtal. Man stärker för hela regionen. Det måste ju integreras
            med andra transporter.
          </note>
          <note>
            Det kanske inte intresserar Bosse Ringholm i det här sammanhanget.
          </note>
          <note>
            Om det pågår en översyn av ett avtal måste jag ju avvakta den
            översynen.
          </note>
          <note type="speaker">
            Anf. 46 BOSSE RINGHOLM (s):
          </note>
          <note>
            Herr talman! Här står ett statsråd vars främsta uppgift är att
            avvakta och se. Behöver vi sådana statsråd? Statsråd är till för
            att uträtta något, inte för att avvakta och se.
          </note>
          <note>
            När jag ställer två enkla frågor talar statsrådet om något annat
            Kraftsamling Stockholm. Det är en intressant debatt om trafikpolitiken
            i Stockholm, men det är inte det jag har frågat om, Åsa Torstensson.
            Jag har inte pratat om trafiksituationen i sin helhet. Det kan
            vi diskutera vid något annat tillfälle i en annan interpellationsdebatt.
            Jag har ställt två väldigt specifika frågor som jag tycker är
            viktiga ur miljösynpunkt. Åsa Torstensson tycker tydligen inte
            att det har någon större betydelse för miljön eftersom hon inte
            ens bryr sig om att svara på mina två frågor.
          </note>
          <note>
            Jag tycker att det är viktigt att mer än 15 procent av de resor
            som görs mellan Stockholm och Arlanda sker med Arlandabanan. Jag
            har frågat: Vad vill regeringen och Åsa Torstensson göra för att
            mer än 15 procent ska åka tåg mellan Stockholm och Arlanda?
          </note>
          <note>
            Kraftsamling Stockholm, säger statsrådet och pratar om något
            helt annat.
          </note>
          <note>
            Det största hindret för att folk ska åka är att det är ett så
            högt pris. Det är 220 kronor i dag som blir 300 kronor i morgon
            därför att det privata företaget naturligtvis till varje pris
            vill få ut sin vinst.
          </note>
          <note>
            Jag har frågat statsrådet om hon kan tänka sig att bryta det
            privata monopolet. Det sker en översyn, säger hon. Har statsrådet
            någon egen uppfattning? Hon kan ju inte vara något slags solitär
            studiegrupp som bara studerar och ser över. Statsrådet måste ha
            en uppfattning. Det är därför man är politiker. Jag har inte blivit
            politiker för att vara en studiegrupp som ser över och studerar
            saker och ting. Jag har blivit politiker för att jag vill påverka
            och ändra.
          </note>
          <note>
            Vill statsrådet att fler ska åka mellan Stockholm och Arlanda
            borde statsrådet kunna svara på frågan: Vad ska göras och vill
            statsrådet bryta monopolet?
          </note>
          <note>
            Det vill statsrådet inte ens svara på.
          </note>
          <note type="speaker">
            Anf. 47 Statsrådet ÅSA TORSTENSSON (c):
          </note>
          <note>
            Herr talman! Jag ska nu göra en ringholmare och upprepa mig,
            upprepa mig och upprepa mig. Uppenbarligen har Bosse Ringholm
            ingen närkontakt med situationen i Stockholm och förstår inte
            vikten av att olika transportslag samverkar just för att skapa
            bra flöden för resenären.
          </note>
          <note>
            Arlandabanan har mycket tveksamheter i sig utifrån att man inte
            har en integration med övrig tågtrafik. Då är det naturligtvis
            avgörande att man just har fokus på detta för att skapa smidigare
            system så att människor vill ta Arlandatåget.
          </note>
          <note>
            Nu förstår jag att det inte är miljöfrågan eller resenären som
            Bosse Ringholm är intresserad av. Det handlar mer om att ta en
            diskussion om Arlandaprojektet som sådant och i detta sammanhang
            diskutera om privat monopol. Det har ingenting att göra med intresset
            för Stockholms miljö eller resenärernas vilja att ta tåget till
            Arlanda.
          </note>
          <note>
            Men inte desto mindre har denna regering fokus på miljöåtgärder.
            När Bosse Ringholm hade möjligheter att i regeringen skapa förutsättningar
            för bra pendling och bra möjligheter för resenärer i Stockholm
            valde man bort det. Den här regeringen tar ansvar för detta, och
            vi skapar förutsättningar för att det ska bli bättre möjligheter
            att just i detta sammanhang ta Arlandabanan.
          </note>
          <note>
            Överläggningen var härmed avslutad.
          </note>
          <note>
            8 § Svar på interpellation 2007/08:443 om Förbifart Stockholm
            och jämställdheten
          </note>
          <note type="speaker">
            Anf. 48 Statsrådet ÅSA TORSTENSSON (c):
          </note>
          <note>
            Herr talman! Karin Svensson Smith har ställt följande två frågor
            till mig:
          </note>
          <note>
            Detta är den fjärde interpellationen om Förbifart Stockholm från
            Karin Svensson Smith på kort tid. Jag vill inledningsvis återigen
            påminna om att det är de nationella planerna för vägtransportsystemet
            som är styrande för vilka projekt Vägverket bedriver fysisk planering
            för. Förbifart Stockholm finns med i den nu gällande planen för
            perioden 20042015 som fastställdes av den tidigare regeringen
            under tiden för dess samarbete med Miljöpartiet och Vänsterpartiet.
          </note>
          <note>
            Betydelsen av projektet lyfts också fram av Stockholmsförhandlingen
            där den bristande kapaciteten i Saltsjö-Mälarsnittet beskrivs
            som ett av transportsystemets huvudproblem. Förhandlingens trafiklösning
            ökar kapaciteten i Saltsjö-Mälarsnittet, spårkapaciteten i regionen
            och mot Mälardalen, kapaciteten på europavägarna samt tillgängligheten
            till kärnor och knutpunkter. De allra viktigaste infrastrukturåtgärderna
            är Citybanan, Förbifart Stockholm och övriga kollektivtrafiksatsningar.
          </note>
          <note>
            Regeringen har dock inte tagit ställning i fråga om Förbifart
            Stockholm. Först och främst vill vi gå igenom resultatet av den
            förhandling om Stockholms infrastruktur som Cederschiöld genomfört.
            Objektet måste vidare tillåtlighetsprövas enligt 17 kap. miljöbalken.
            Jag har erfarit att Vägverket inom kort kommer att inkomma till
            regeringen med en ansökan om tillåtlighet.
          </note>
          <note>
            Frågan om hur jag ämnar agera för att säkerställa att det transportpolitiska
            målet om ett jämställt transportsystem uppfylls vid byggandet
            av Förbifart Stockholm är för tidigt ställd. Som jag tidigare
            nämnt har någon tillåtlighetsansökan gällande Förbifart Stockholm
            ännu inte inkommit till regeringen. Det vore en konstig ordning
            att kommentera beredningen av ett ärende som vi ännu inte har
            fått in. När det väl kommer in är det Miljödepartementet som bereder
            ärendet.
          </note>
          <note>
            Det är riktigt som Karin Svensson Smith hävdar att män reser
            längre och oftare använder bil, även om fördelningen ser något
            annorlunda ut i Stockholms län. Jag vill då framhålla att Förbifart
            Stockholm inte enbart skulle bli en trafikled för bilar utan även
            en trafikled för kollektivtrafik. Vägverket genomför nu tillsammans
            med SL en utredning om hur Förbifart Stockholm effektivt kan trafikeras
            med kollektivtrafik.
          </note>
          <note>
            Karin Svensson Smith har vidare frågat mig hur jag ämnar agera
            för att en analys av olika trafiklösningar för Stockholmsregionen,
            utöver Förbifart Stockholm, görs ur ett jämställdhetsperspektiv.
            Riksdagens övergripande mål för transportpolitiken är att säkerställa
            en samhällsekonomiskt effektiv och långsiktigt hållbar transportförsörjning
            för medborgarna och näringslivet i landet. Sex transportpolitiska
            delmål har vidare formulerats för tillgänglighet, transportkvalitet,
            trafiksäkerhet, miljö, regional utveckling och jämställdhet som
            Vägverket har att ta hänsyn till i sin verksamhet.
          </note>
          <note>
            När det gäller delmålet om jämställdhet arbetar man inom Vägverket
            dels med utbildningar på bred bas, dels genom integrering av frågan
            direkt i verksamheten. Alla enheter har till exempel fått i uppdrag
            att gå igenom sin verksamhet för att identifiera åtgärder som
            kan bidra till att jämställdhetsmålet uppfylls.
          </note>
          <note>
            Jag vet också att Vägverket Region Stockholm vidtagit åtgärder
            som på olika sätt bidrar till målet om jämställdhet. För att säkerställa
            att det finns jämställdhetskompetens inom projekt har det exempelvis
            anställts beteendevetare som deltar i projekten och kan ge stöd.
          </note>
          <note>
            Som jag redan nämnt i ett tidigare interpellationssvar om Förbifart
            Stockholm är jag liksom interpellanten mycket angelägen om att
            en större andel av resandet sker med miljövänliga färdmedel som
            kollektivtrafik på järnväg och väg. Vi ska ha i minnet att ca
            35 procent av all kollektivtrafik mätt i personkilometer går på
            väg. En sådan förändring tar dock tid att åstadkomma. En ökad
            andel resande med kollektivtrafik kräver till att börja med att
            det finns kapacitet i kollektivtrafiken att ta emot fler resenärer.
            Det kräver investeringar i infrastruktur och fordon. Sådana satsningar
            görs, men det tar ett antal år innan dessa investeringar är klara
            och får effekt. Jag vill framför allt nämna Citybanan för pendeltågstrafiken
            genom Stockholm. Det är det enskilt viktigaste och största kollektivtrafikprojektet
            för Stockholmsregionen och Mälardalen. Investeringen är av avgörande
            betydelse för Stockholmsregionens utveckling och hållbara tillväxt.
            Väl utformad och integrerad med den övriga kollektivtrafiken i
            regionen kommer kapaciteten, effektiviteten, pålitligheten och
            attraktiviteten i kollektivtrafiken att öka. Det kommer att leda
            till ett ökat kollektivt resande.
          </note>
          <note>
            När det gäller investeringar i fordon har Stockholmsregionen
            inte heller varit lottlös. Inom ramen för Banverkets fördelning
            av statsbidrag till inköp av regionaltåg, totalt 4,5 miljarder
            kronor, har SL beviljats hela 1,8 miljarder kronor. Det kommer
            att öka resandet ytterligare.
          </note>
          <note>
            Underhåll av infrastruktur och fordon är också viktigt. Pålitlighet
            och färre störningar är A och O för resenärernas kvalitetsupplevelse.
            För att öka pålitligheten och minska störningarna i tågtrafiken
            har regeringen gjort stora satsningar på drift och underhåll i
            bland annat järnvägsnätet i Stockholm. Väl underhållna fordon
            är också viktigt. Detta är primärt SL:s och operatörernas ansvar,
            likaväl som själva driften av kollektivtrafiken. Man får inte
            glömma att huvudansvaret för kollektivtrafiken i Stockholmsregionen
            ligger på regional nivå, det vill säga landstinget. Jag utgår
            ifrån att landstinget arbetar medvetet för att uppnå en långsiktigt
            hållbar stadsutveckling och regional utveckling. En väl utvecklad
            kollektivtrafik är en nödvändig pusselbit i en sådan utveckling.
          </note>
          <note type="speaker">
            Anf. 49 KARIN SVENSSON SMITH (mp):
          </note>
          <note>
            Herr talman! Ministern har en svettig förmiddag. Jag har följt
            debatten från tv:n i mitt rum.
          </note>
          <note>
            Men icke desto mindre vill jag passa på att försöka ha en diskussion
            om trafik och jämställdhet.
          </note>
          <note>
            Den 13 december 2001 hade vi en diskussion om transportsystemet
            i den här kammaren. Det var en väldigt lång diskussion. Den ledde
            till att riksdagen dagen därpå inrättade ett nytt delmål om jämställdhet
            för transportpolitiken. Vad berodde det på? Jo, det berodde på
            att vi såg att detta politikområde, efter försvaret, var det mest
            ojämställda politikområdet. Det finns inget område mer än det
            där andelen män är så stor när det gäller beslutsfattare, när
            det gäller de som skriver under remissvar och när det gäller de
            som bestämmer i trafiken.
          </note>
          <note>
            Sättet att förflytta sig är annorlunda. Män står för 75 procent
            av allt bilkörande i Sverige, medan kvinnor dominerar inom kollektivtrafiken.
            Vi har väldigt många bilar i Sverige. Men bakom det faktum att
            det finns många bilar finns det också ett antal hushåll inte så
            få som är helt billösa. Det beror på att en del hushåll har två
            eller fler bilar. Två tredjedelar av de billösa är kvinnor. Därför
            är kollektivtrafiken viktig.
          </note>
          <note>
            Det som skiljer sig åt mellan kvinnor och män är att kvinnor
            är mer benägna att prioritera miljöanpassning av transporter,
            såväl när det gäller investeringar som när det gäller skatter
            på trafiken.
          </note>
          <note>
            Nu kommer jag till projektet Förbifart Stockholm. Anledningen
            till att jag återkommer så ofta till det är att det upptar en
            sådan stor andel av investeringsanslaget. Minst 25 miljarder är
            det tänkt att kosta. Det är också viktigt om man försöker hitta
            en brytpunkt för att trenden av ökande växthusgaser från trafiken
            ska kunna vändas till en minskning.
          </note>
          <note>
            Projektet Förbifart Stockholm är granskat ur jämställdhetssynpunkt
            av konsultbyrån WSP. De har bedömt den samhällsekonomiska nyttan.
            Män har tre gånger större nytta av Förbifart Stockholm när det
            gäller arbetsresor än vad kvinnor har. Skillnaden beror bland
            annat på att det framför allt är män som åker bil och således
            får störst nytta av en sexfilig motorväg. Någon liknande analys
            av Kombinationsalternativet eller Diagonal Ulvsunda har inte gjorts.
            Sannolikt är en satsning på kollektivtrafik, cykel och gång det
            som skulle innebära att kvinnor får större nytta av investeringarna.
            Målet är formulerat så att man ska ta hänsyn till kvinnornas behov
            och kvinnors värderingar när det gäller transporter.
          </note>
          <note>
            Vidare framgår det av WSP att det finns en mer generell analys
            av vilken nytta kvinnor respektive män erhåller av olika typer
            av vägar i Stockholms län. Ser vi till vägtypen motorväg är kvinnor
            i minoritet. De utgör enbart 21 procent av andelen bilförare medan
            männen utgör 79 procent. Det beror delvis på att motorvägar omfattar
            fler långväga resor och att män i genomsnitt reser längre än kvinnor.
          </note>
          <note>
            Statsrådet hävdar att detta är en satsning på kollektivtrafik
            därför att kollektivtrafiken också behöver vägar. Jag vet att
            det har varit intensivt de senaste dygnen, men har ministern haft
            någon möjlighet att ta del av det som kommit fram på den mässa
            som för närvarande pågår i Göteborg? Det är Turmässan där den
            svenska bussbranschen presenterar sina förslag och synpunkter
            på hur man ska öka kollektivtrafiken. Har Åsa Torstensson haft
            tillfälle att lyssna på vad Bussbranschen anser vara angeläget
            att göra för att kollektivtrafikandelen ska öka eftersom det är
            rätt väsentligt ur jämställdhetssynpunkt?
          </note>
          <note type="speaker">
            Anf. 50 STEN NORDIN (m):
          </note>
          <note>
            Herr talman! Den dag som Förbifart Stockholm invigs för jag tror
            att den dagen kommer ska jag gärna verka för att Karin Svensson
            Smith får en hedersplakett någonstans vid förbifartens början.
            Karin Svensson Smith kommer möjligen att avböja denna hedersbetygelse,
            men jag tycker att den som väcker debatt om förbifarten gör nytta.
            Detta är ett stort projekt; det kommer att kosta 2530 miljarder.
            Det är självklart att sådana stora projekt inte ska byggas för
            sin egen skull, utan de ska analyseras noga. Därför är det bra
            att vi har en ordentlig offentlig debatt om förbifarten. Jag välkomnar
            detta.
          </note>
          <note>
            Jämställdheten är ett av transportpolitikens viktiga mål och
            något som vi behöver diskutera mycket mer. Det är något som många
            fler som är engagerade i transportpolitiken borde diskutera mer
            och fundera mer över.
          </note>
          <note>
            Det misstag som jag tycker att Karin Svensson Smith gör, herr
            talman, är att ha ett statiskt synsätt på resandet och hur resandet
            utvecklas. Jag delar statsrådet Åsa Torstenssons syn att vägar
            är viktiga för kollektivtrafiken. Även om Bussbranschen för fram
            andra åtgärder än att bygga vägar för att få fler att åka buss
            tar det inte bort det faktum att bussarna behöver bra vägar. Jag
            ser Förbifart Stockholm som något både för busstrafiken och för
            biltrafiken. Jag tror inte att man kan lösa transportbehovet mellan
            de södra, norra och nordvästra delarna av Stockholmsregionen med
            endast spårbunden trafik, även om jag är en stark vän av spårbunden
            trafik inte minst i storstadsområden.
          </note>
          <note>
            Det är ett statiskt synsätt att tro att den fördelning som är
            i dag kommer att bestå. Medvetandet om kollektivtrafiken kommer
            att utvecklas. Fler män kommer att välja att lämna bilen hemma
            och ta kollektiva färdmedel när de upptäcker att det är bekvämare
            än att köra den egna bilen. Samtidigt kommer det att bli det fler
            kvinnor som skaffar bil när kvinnorna får jobb, äntligen anständig
            lön och egen makt. Många av de hushåll som Karin Svensson Smith
            talar om som saknar bil utgörs av ensamstående kvinnor och ensamstående
            kvinnor med barn. När de får det bättre kommer många av dem att
            skaffa bil. Får vi tro statistiken skaffar många av dem dessutom
            miljöbil för att de har det starka tänkandet med sig även när
            de blir bilägare.
          </note>
          <note>
            Vi kan i transportpolitiken inte bortse från behovet av att fortsätta
            bygga ut både vägar och järnvägar och att fortsätta bygga ut för
            både kollektivtrafiken och den enskilda biltrafiken. Tillståndet
            är inte statiskt.
          </note>
          <note>
            Herr talman! Talar vi om jämlikhetsfrågor snarare än jämställdhetsfrågor
            finns det anledning att i debatterna om Förbifart Stockholm påminna
            om hur Stockholmsregionen ser ut i den södra, norra och nordvästra
            delen. Förbifart Stockholm kan spela en stor roll för integrationen
            och för en arbetsmarknad som öppnar sig för många fler. Inte minst
            kommer många kvinnor i de södra delarna av Stockholm att få nytta
            av att man stärker transporterna, oavsett om de framöver väljer
            att ta buss eller åka i egen bil.
          </note>
          <note type="speaker">
            Anf. 51 GUNNAR ANDRÉN (fp):
          </note>
          <note>
            Herr talman! Jag vill börja med att instämma med Sten Nordin
            som tackade Karin Svensson Smith för att vi så ofta i den här
            kammaren får debattera Förbifart Stockholm och få utmärkta svar
            av statsrådet Torstensson. Jag utgår från att detta inte är den
            sista interpellationen under den här mandatperioden i denna fråga.
          </note>
          <note>
            Jag vill börja med att notera att när man för ett antal år sedan
            skulle ta ställning till vilka trafikprojekt som var de viktigaste
            för denna starkt växande region var man enig om att det var dels
            utbyggnaden av Citybanan, dels Förbifart Stockholm. Det kom så
            småningom till riksdagen. Bland dem som stödde detta förslag genom
            att trycka på ja-knappen fanns Karin Svensson Smith dock tillhörande
            ett annat parti vid den tidpunkten. Jag förmodar att det i grund
            och botten är på det sättet att Karin Svensson Smith inte har
            bytt åsikt, endast votum. Det är lite intressant att notera att
            det är på det sättet.
          </note>
          <note>
            Frågan är hur vi i denna region får ett mer jämställt resande.
            För min del tror jag inte att det är genom att sätta stopp för
            olika trafikprojekt. Förbifart Stockholm kommer i huvudsak inte
            att användas för resor inom regionen utan är ett sätt att flytta
            ut resandet med långväga transporter från Klarastrandsleden och
            Essingeleden. Jag förstår inte Karin Svensson Smiths engagemang
            för att vi ska ha väldigt många bilar ständigt stillastående på
            Klarastrandsleden 500 meter från Sergels torg. Jag begriper det
            inte; det är dålig miljöpolitik.
          </note>
          <note>
            Ska man få ett mer jämställt resande måste man stimulera män
            i olika plåtlådor, bilar, att flitigare nyttja kollektivtrafiken.
            Jag har väckt frågan till Folkpartiets länsförbundsårsmöte som
            äger rum redan i morgon. Man måste använda SL för att stimulera
            män att ta tunnelbana och tåg, men det krävs också utbyggnad av
            trafikmedel så att det framstår som mer attraktivt. Att gå till
            attack mot endera Citybanan, som jag inte tror att Karin Svensson
            Smith är beredd att göra, eller mot byggandet av Förbifart Stockholm
            tror jag är fel metod för att få ett mer jämställt resande, vilket
            vi alla vill ha.
          </note>
          <note>
            Jag ska ta upp en allra sista synpunkt, nämligen: Hur ska Karin
            Svensson Smith kunna stoppa Förbifart Stockholm?
          </note>
          <note>
            Man måste gå tillbaka till 2005 och den socialdemokratiska nomineringen
            till Stockholms läns lista. Vid det tillfället debatterades, inte
            i Stockholms arbetarekommun utan i Stockholms läns partidistrikt,
            hur man skulle göra med den saken. Det skedde i samband med att
            dåvarande finansminister Pär Nuder nominerades som förstanamn
            på listan. Därvid utlovade Pär Nuder att beslut om att bygga Förbifart
            Stockholm skulle fattas under den innevarande mandatperioden,
            alltså 20062010. Det sades ingenting om finansieringen, men det
            utlovades att förbifarten skulle byggas.
          </note>
          <note>
            Det betyder att det finns en stor majoritet för att vi ska bygga
            denna led som en del i att färre bilar under långa tider fem dagar
            i veckan ska behöva stå på Klarastrandsleden och spy ut mängder
            av avgaser.
          </note>
          <note type="speaker">
            Anf. 52 Statsrådet ÅSA TORSTENSSON (c):
          </note>
          <note>
            Herr talman! Jag har lämnat svar på fyra tidigare interpellationer
            breda, informativa svar om vad som gäller för Förbifart Stockholm.
          </note>
          <note>
            I svaret sägs mycket tydligt att den här regeringen inte tagit
            ställning till Förbifart Stockholm. Det säger jag med anledning
            av att Karin Svensson Smith uppenbarligen har en fascination för
            Förbifart Stockholm. Karin Svensson Smiths frågor handlar om huruvida
            Förbifart Stockholm drivs som ett egenvärde, om fyrstegsprincipen
            använts för att komma fram till en prioritet för Förbifart Stockholm,
            om miljöeffekterna av Förbifart Stockholm kontra kollektivtrafiken,
            om samhällsekonomin och nu alltså om Förbifart Stockholm utifrån
            ett jämställdhetsperspektiv.
          </note>
          <note>
            Samtidigt tänker jag fortsätta ställa frågan hur oppositionsalternativet
            ser ut. Hur såg Karin Svensson Smith på dessa frågor när hon själv
            aktivt röstade för en prioritering av Förbifart Stockholm? Hur
            var det då med egenvärdet är Förbifart Stockholm? Var det egenvärdet
            som gjorde att Karin Svensson Smith valde att rösta ja till en
            prioritering av Förbifart Stockholm? Var fanns jämställdhetsperspektivet
            i förhandlingarna när Miljöpartiet, Socialdemokraterna och Vänsterpartiet
            voterade om detta och Karin Svensson Smith röstade ja till Förbifart
            Stockholm?
          </note>
          <note>
            En planperiod från 2004 till 2015 som innehåller en prioritering
            av Förbifart Stockholm har förhandlats fram av tre partier, nämligen
            Miljöpartiet, Vänsterpartiet och Socialdemokraterna. De har aktivt
            röstat för den listan. Därför är det ganska intressant att nu
            höra Karin Svensson Smith försöka dra sig undan ansvaret för sina
            politiska handlingar.
          </note>
          <note>
            Dessutom försöker Karin Svensson Smith rädda sig genom att hänvisa
            till att man gjorde ökade satsningar på järnvägen; jag förväntar
            mig att det kommer i nästa inlägg. Men inte heller det inlägget
            eller svaret håller. Det är bara att konstatera att sedan jag
            tog över infrastrukturministerposten har vi kunnat identifiera
            vad de prioriterade järnvägsplanerna innehåller. Framför allt
            saknas mellan 50 och 60 miljarder till Banverket. Den hänvisningen
            till prioritet järnväg faller hårt. Fortfarande gäller att Karin
            Svensson Smith aktivt valt Förbifart Stockholm. Kanske vore det
            lämpligt att Karin Svensson Smith tog ansvar för detta.
          </note>
          <note>
            Sedan är det precis som Sten Nordin sade att varje stort projekt,
            såväl väg- som järnvägsprojekt, som bryter fram genom en ny miljö
            naturligtvis skapar nya miljöpåverkande situationer för både människor
            och kommuner. De ska diskuteras och debatteras, och därför frågar
            jag: Vad gjorde ni, Karin Svensson Smith, innan ni själva valde
            att prioritera Förbifart Stockholm?
          </note>
          <note type="speaker">
            Anf. 53 KARIN SVENSSON SMITH (mp):
          </note>
          <note>
            Herr talman! Sten Nordin påstod att jag hade ett statiskt synsätt.
            Det är beklagligt om jag skulle ha det, för om man vill vara en
            klok politiker är det nog inte så bra ifall man inte kan se att
            saker och ting förändras. Jag ska noggrant granska mina påståenden
            och se om jag har anledning att överväga en förändring.
          </note>
          <note>
            Apropå statiskt synsätt tror jag att den största förändring som
            skett de senaste åren är att det nu finns en allmän medvetenhet
            om att klimathotet är vår generations ödesfråga. Det är exakt
            så regeringen uttrycker det i sin första regeringsförklaring,
            och jag delar till fullo det synsättet.
          </note>
          <note>
            Det måste innebära att vi inte kan säga att de projekt och betongvägar
            som planerades på 70-, 80- och 90-talen ska fram oavsett om mer
            än 95 procent av fordonens drivmedel består av fossila bränslen
            och oavsett om vi vet att dagens vägtrafik är en viktig orsak
            till att utsläppen av växthusgaser från trafiken ökar. Det kallar
            jag ett statiskt synsätt. Vi måste kunna nagelfara varenda krona
            vi investerar i framtida transportsystem så att de omfattar alla
            målen, såväl jämställdhetsmål som klimat-, miljö- och andra delmål.
          </note>
          <note>
            Jag frågade Åsa Torstensson om hon kände till vilka förslag Bussbranschen
            för fram. Jag fick inget svar på den frågan och tänkte därför
            berätta att det finns en ny rapport från Bussbranschen; den låg
            på deras hemsida i går. Ministern är ursäktad om hon inte hunnit
            ta del av den, men där påtalas att det viktiga är att ge bussen
            hög prioritet i det gatu- och vägutrymme som redan finns, till
            exempel genom särskilda filer och prioritering av kollektivsignaler.
            Likaså kan man prioritera kollektivtrafiken hellre än bilparkeringarna
            när man planlägger nya områden. Det kan vara en god kollektivtrafiksatsning.
            Det är ett mycket billigt och mycket snabbt sätt att minska trafikens
            klimatpåverkan.
          </note>
          <note>
            Jag fick en fråga av Gunnar Andrén. Vi har diskuterat den förr
            och kommer säkert att diskutera den igen. Det gäller hur man löser
            trängselproblemen och huruvida Miljöpartiet vill att det ska finnas
            stillastående bilar på den ena eller andra vägen i Stockholm.
            Jag tror att Gunnar Andrén vet svaret. Vi vill i första hand lösa
            dem genom trängselavgifter, genom att höja avgifterna så att trängsel
            inte uppstår och därmed inte heller den negativa påverkan på luft
            som bilköerna ger upphov till.
          </note>
          <note>
            Det är ett marknadsekonomiskt synsätt, och jag tycker att det
            är gammalmodigt av Gunnar Andrén, som trots allt representerar
            någon sorts liberalt parti, att inte kunna använda sig av marknadsekonomiska
            metoder för att reglera utbud och efterfrågan när de inte stämmer
            överens. Trängselavgifter är mycket effektivare än att bygga ut
            kapaciteten, som ju innebär att man drar på sig ännu mer trängsel,
            om än genom att flytta den i tid och rum.
          </note>
          <note>
            Jag tycker inte att vi riktigt penetrerat frågan om jämställdhet,
            som debatten ju i huvudsak ska handla om. Därför undrar jag om
            Åsa Torstensson har något underlag till påståendet att en satsning
            på Förbifart Stockholm leder till att man klarar jämställdhetsmålet
            bättre. Jag har anfört en rapport och kan anföra många fler som
            visar att en satsning på kollektivtrafiken leder till att jämställdhetsmålen
            lättare uppnås. Har Åsa Torstensson någon annan rapport, någon
            som jag inte känner till?
          </note>
          <note>
            I det sammanhanget vill jag också fråga varför Carl Cederschiölds
            utredning inte skickas på remiss. Jag tycker verkligen att det
            är viktigt att penetrera frågan. Varför då inte skicka ut hans
            förslag på remiss så att fler får yttra sig innan regeringen tar
            ställning och infrastrukturpropositionen läggs fram i kammaren?
          </note>
          <note type="speaker">
            Anf. 54 STEN NORDIN (m):
          </note>
          <note>
            Herr talman! Jag har respekt för att regeringen nu arbetar med
            sin infrastrukturproposition och att Åsa Torstensson därför i
            dag inte kan ge besked från regeringens horisont när det gäller
            förbifarten.
          </note>
          <note>
            För egen del är jag övertygad om behovet av Förbifart Stockholm.
            Som Gunnar Andrén underströk finns det i Stockholmsregionen ett
            oerhört starkt stöd för byggandet av förbifarten. Samtliga 26
            kommuner står bakom det. Det innebär att kommuner som kan ligga
            perifert sett till var förbifarten kommer att dras fram och hur
            trafikströmmarna kommer att gå tycker att förbifarten är viktig
            för regionens utveckling. Jag tror inte att kommunerna bortser
            från hälften av sina invånare när de gör ett sådant ställningstagande.
            Man ser naturligtvis till utvecklingen för alla sina invånare
            och inte minst möjligheterna till en väl fungerande arbetsmarknad.
          </note>
          <note>
            Det är också viktigt att inte se byggandet av Förbifart Stockholm
            som en isolerad företeelse. Om det vore det enda vi gjorde i trafikpolitiken
            är det klart att Karin Svensson Smith skulle ha rätt att stå här
            och kritisera oss. Men nu är det inte precis så. Citybanan byggs
            för fullt, om nu inte vår egen lagstiftning stjälper projektet.
            Regeringen har gett Banverket i uppdrag att genomföra en utredning
            om snabbtåg. Det finns planer från Stockholms läns landsting om
            att bygga ut spårvagnstrafik i staden.
          </note>
          <note>
            Det finns alltså väldigt mycket annat. Vi måste se helheten.
            Som jag sade i mitt förra inlägg, herr talman, får vi inte heller
            glömma bort de förändringar i resmönster som sker bland både kvinnor
            och män.
          </note>
          <note type="speaker">
            Anf. 55 GUNNAR ANDRÉN (fp):
          </note>
          <note>
            Herr talman! Jag bor inte längre i Lund, men har bott där tidigare.
            Nu bor jag i den här regionen och noterar hur resmönstret ser
            ut här. När jag åker tunnelbana märker jag ofta att det är överfyllt
            i vagnarna. Man skulle kunna ta ut trängselavgifter många gånger.
            Det är likadant på många pendeltåg, herr talman. Och bussarna!
            De är överfulla. Ett lysande tillfälle att ta ut trängselavgifter!
          </note>
          <note>
            Men lösningen är inte att ta ut trängselavgifter. Lösningen är
            att öka kapaciteten. Det är det som är lösningen, för att få fler
            män och kvinnor att åka kollektivt. Om man inte har klart för
            sig att lösningen är att öka kapaciteten och ge alternativ till
            bilen kommer vi att ha fortsatta köer på Klarastrandsleden.
          </note>
          <note>
            Det här är en jämställdhetsfråga. Detta är en av de centralaste
            frågorna. Vilka är det som trängs ut från Klarastrandsleden om
            man höjer trängselavgifterna? Inte är det de yrkeschaufförer eller
            direktörer som förmodligen lättare skulle köra på Förbifart Stockholm.
            Det är ensamstående mödrar med ganska låga inkomster, som inte
            har snälla arbetsgivare som betalar. Så fungerar världen.
          </note>
          <note>
            Jag tror för min del att det därför är väldigt viktigt att stimulera
            fler män att använda den kollektiva trafiken. Men det kan vi inte
            göra genom att höja avgifterna. Det måste vi göra genom att bygga
            ut kapaciteten och göra det lättare och bättre för dem att förflytta
            sig mellan olika delar av den tätbefolkade stad, som, herr talman,
            har ökat sedan 1970 med ungefär 400 000 människor. Det är en fantastisk
            summa, och under den tiden har vi nästan inte byggt ut någonting
            mer än Essingeleden och några små broar.
          </note>
          <note>
            Det är det som är problemet. Vi behöver större kapacitet på tunnelbanan,
            vi behöver Citybanan och vi behöver faktiskt också Förbifart Stockholm
            för att slippa att så många bilar står och spyr ut avgaser på
            Klarastrandsleden.
          </note>
          <note type="speaker">
            Anf. 56 Statsrådet ÅSA TORSTENSSON (c):
          </note>
          <note>
            Herr talman! Åhörare, protokollsläsare och protokollslyssnare!
            Karin Svensson Smith har naturligtvis helt rätt och har en rättighet
            att ställa frågor om Förbifart Stockholm. Jag har svarat fem gånger
            väldigt utförligt. Den här regeringen har inte tagit ställning
            vad gäller den stora trafikleden Förbifart Stockholm, eftersom
            det är ett objekt som måste tillåtlighetsprövas inom den miljöbalk
            som vi har att hänvisa till. Någon sådan ansökan har inte inkommit.
          </note>
          <note>
            Däremot undviker Karin Svensson Smith ständigt att svara på frågan
            om hur hon aktivt i samarbete med Vänsterpartiet, Miljöpartiet
            och Socialdemokraterna prioriterat Förbifart Stockholm. Jag utgår
            från att man har gjort ett antal bedömningar utifrån jämställdhets-,
            kollektivtrafik- och miljöperspektiv och av om projektet har ett
            eget värde eller inte precis de frågor som Karin Svensson Smith
            har ställt.
          </note>
          <note>
            Det vore på sin plats att Karin Svensson Smith trots allt svarade
            på detta, för det kan ju vara så att det är väldigt många människor
            i Stockholm som har valt att rösta på Miljöpartiet just för att
            ni har varit för Förbifart Stockholm. Det vore bra om de visste
            om du har ändrat dig i din syn på Förbifart Stockholm. De kan
            ju också läsa protokoll och se att Förbifart Stockholm tack vare
            Miljöpartiets samverkan med Socialdemokraterna finns prioriterad
            i nuvarande nationella vägplan. Det är bra om de väljare som har
            röstat på Karin Svensson Smith och hennes parti för att man tror
            att Förbifart Stockholm ska byggas kan få besked av dig om huruvida
            du har ändrat dig i din syn och i så fall inte står för att du
            själv var aktiv i att skapa förutsättningar för Förbifart Stockholm.
          </note>
          <note type="speaker">
            Anf. 57 KARIN SVENSSON SMITH (mp):
          </note>
          <note>
            Herr talman! Man ska inte överdriva hur noggrant insatta alla
            väljare är i alla partiers olika ställningstaganden när de väljer.
            Jag har svårt att föreställa mig att någon har röstat på Miljöpartiet
            för att de vill ha Förbifart Stockholm. Jag tror snarare att det
            var att vi aktivt bidrog till att lösa trängselproblemen genom
            att genomföra ett försök med trängselavgifter som var ett viktigt
            motiv för väljaren i staden att förorda oss, som kanske prioriterar
            kommande generationer mer än andra partier.
          </note>
          <note>
            Jag skulle vilja gå tillbaka till jämställdhetsfrågan. Både Sten
            Nordin och Gunnar Andrén nämnde några saker som jag är överens
            med dem om. De noterar skillnaden mellan kvinnors och mäns beteende.
            Män köper ofta mer miljöbelastande bilar än kvinnor. Kvinnor köper
            framför allt bilar med lägre energiförbrukning. Det är nog det,
            snarare än vilket bränsle man har i bilen, som är det allra viktigaste.
          </note>
          <note>
            Män har en högre tröskel att komma över innan de väljer kollektivtrafiken.
            Ska man locka bilister till kollektivtrafiken måste den vara attraktiv.
            Frågan är hur den blir det. Ni kommer att upptäcka när ni sedan
            ska göra färdigt era infrastrukturpropositioner att det inte finns
            oändligt med pengar och att många av de löften ni har avgett och
            förväntningar ni har byggt upp antagligen kommer att vara väldigt
            svåra att uppfylla och tillgodose när ni väl ska räkna ihop summan
            för investeringarna.
          </note>
          <note>
            Alla de här projekten, Citybanan, utbyggnaden av spårvägarna
            och utbyggnaden av pendeltågstrafiken, kostar oändligt med pengar.
            Jag tror inte att man samtidigt har råd med ett så stort klimatstörande
            projekt som Förbifart Stockholm.
          </note>
          <note>
            Se hur man löser problemen i andra storstäder! Stockholm är inte
            den enda storstaden i världen, och absolut inte den största. Man
            bygger moderna kollektivtrafiksystem, därför att man vill göra
            staden lämplig för dess invånare och inte vill förstöra för kommande
            generationer. Låt det vara ett exempel även när ni planerar för
            Stockholm!
          </note>
          <note type="speaker">
            Anf. 58 Statsrådet ÅSA TORSTENSSON (c):
          </note>
          <note>
            Herr talman! Jag tänker inte förlänga debatten, utan konstaterar
            bara att Karin Svensson Smith inte har svarat på frågan om huruvida
            hon tänker svika sina väljare och ändra ståndpunkt vad gäller
            det hon tidigare som politiker har valt att prioritera.
          </note>
          <note>
            Överläggningen var härmed avslutad.
          </note>
          <note>
            9 § Svar på interpellation 2007/08:460 om forskning i högskolorna
          </note>
          <note type="speaker">
            Anf. 59 Statsrådet LARS LEIJONBORG (fp):
          </note>
          <note>
            Herr talman! Luciano Astudillo har frågat mig hur jag avser att
            hävda forskningen vid landets högskolor när högskolornas möjlighet
            att ta del av de statliga forskningsmedlen riskerar att kraftigt
            begränsas och om jag verkligen är beredd att driva igenom ett
            förslag som innebär att ett flertal instanser för forskning riskerar
            att försvinna.
          </note>
          <note>
            Det är viktigt att staten tar ett ökat ansvar för forskningsfinansieringen.
            Just därför har anslagen till universitet och högskolor ökats
            med sammanlagt 500 miljoner kronor under 2007 och 2008.
          </note>
          <note>
            EU:s medlemsstater är överens om målsättningen att investeringar
            i FoU 2010 ska utgöra 3 procent av varje medlemsstats bnp, varav
            2 procent bör komma från den privata sektorn och 1 procent från
            den offentliga sektorn. I den forskningspolitiska propositionen
            kommer regeringen att lämna förslag om hur Sverige ska uppnå detta
            mål. Jag räknar också med att redovisa regeringens ställningstagande
            till Resursutredningens förslag om fördelning av forskningsresurser
            till lärosäten.
          </note>
          <note>
            Min ambition är att forskningen i Sverige ska hålla högsta internationella
            kvalitet. Därför är det viktigt att forskningen granskas och att
            kvaliteten utvärderas. Detta gäller såväl forskning finansierad
            med direkta anslag till lärosätena som annan statligt finansierad
            forskning. Det finns ingen anledning att tro annat än att forskning
            av hög kvalitet vid Malmö högskola, liksom forskning av hög kvalitet
            vid andra lärosäten, även i fortsättningen kommer att hävda sig
            väl i konkurrensen om forskningsmedel, inte minst när forskningsresurserna
            ökar.
          </note>
          <note type="speaker">
            Anf. 60 LUCIANO ASTUDILLO (s):
          </note>
          <note>
            Herr talman! Jag vill börja med att tacka statsrådet. Det hör
            ju till. Jag med många Malmöbor hade hoppats på lite tydligare
            besked här i dag. Men det har aldrig varit Leijonborgs starka
            sida, så det hade varit att hoppas för mycket.
          </note>
          <note>
            En allmän reflexion som man kan göra om det ökade statliga engagemanget
            för forskning är att politik handlar om att prioritera och göra
            vägval. Man kan konstatera att den borgerliga reformen att skattesubventionera
            höginkomsttagares städning i hemmen i pengar räknat motsvarar
            lika mycket som Malmö högskola, Chalmers och KTH får tillsammans
            till forskningsresurser. Det är inte direkt att investera för
            framtiden.
          </note>
          <note>
            Herr talman! Jag ska återgå till frågan. Leijonborg måste förstå
            att alla Sveriges högskolor blir oroliga efter resursfördelningen.
            Av den statliga satsningen går redan i dag så mycket som 93 procent
            till landets universitet.
          </note>
          <note>
            När det resoneras om att samla resurser för att hävda oss internationellt
            är det många som undrar: Vad betyder det? Är det inte det som
            redan sker? Det kan inte vara så att ta från de fattiga och ge
            till de rika innebär att samla resurser och satsa på framtiden.
            Vi vet att i andra delar av politiken är det i de borgerliga leden
            rätt vanligt att tro det.
          </note>
          <note>
            Utbyggnaden av Sveriges högskolor, den stora satsning som Socialdemokraterna
            ändå genomförde, och därmed också satsningen på forskningen i
            högskolorna har varit viktig för att hävda svensk internationell
            konkurrenskraft. Den har varit viktig av flera skäl.
          </note>
          <note>
            För det första har flera kunnat skaffa sig en högre utbildning.
          </note>
          <note>
            För det andra har vi också kunnat förse landets alla olika regioner
            med välutbildad arbetskraft för att kunna ta plats i de företag
            som sedan kan rekrytera kompetent personal. Det har varit oerhört
            viktigt och strategiskt.
          </note>
          <note>
            Forskningen har varit viktig för att se till att högskolorna
            också har en hög kvalitet. Det är klart att man blir orolig när
            man talar om att samla kraft i det här fallet innebär att ge mer
            till dem som har mycket.
          </note>
          <note>
            Svaret Leijonborg ger gör mig inte trygg. Jag tror inte heller
            att landets högskolor kan känna sig trygga i dag.
          </note>
          <note type="speaker">
            Anf. 61 Statsrådet LARS LEIJONBORG (fp):
          </note>
          <note>
            Herr talman! Det finns ett och annat vi behöver reda ut här.
            Sverige har lärosäten för högre utbildning och forskning. Det
            är dels universitet, dels högskolor. Det finns en bred enighet
            i Sveriges riksdag om att vi ska ha den struktur som jag redogjort
            för här i kammaren för andra interpellanter.
          </note>
          <note>
            Jag var själv verksam i Utbildningsdepartementet på 70-talet
            när den stora reformen om fler högskolor lades fram av den dåvarande
            borgerliga regeringen och den dåvarande utbildningsministern Jan-Erik
            Wikström.
          </note>
          <note>
            Det har i debatten på sistone förekommit förslag att antalet
            lärosäten ska minska. Där har jag mycket klart deklarerat att
            regeringen inte har någon ambition att föreslå nedläggning av
            några högskolor utöver Lärarhögskolan i Stockholm som redan har
            gått ihop med Stockholms universitet.
          </note>
          <note>
            Luciano Astudillo refererar till en utredning som heter Resursutredningen
            och har genomförts av Dan Brännström. Den tillsattes av förra
            regeringen, och han har arbetat enligt direktiv från den förra
            regeringen.
          </note>
          <note>
            Hans förslag är nu ute på remiss. Remisstiden har ännu inte gått
            ut. Jag bör alltså inte kommentera det förslaget. Det vore oförskämt
            mot de remissinstanser som nu förväntas jobba med väl genomarbetade
            förslag. Om jag redan har dömt av den frågan blir det ointressant
            för remissinstanserna.
          </note>
          <note>
            Luciano Astudillo har hittat ett inslag i Brännströms utredning
            som han hävdar skulle missgynna Malmö högskola. Sanningen är att
            det finns flera andra inslag i Brännströms utredning som just
            gynnar högskolor och forskningsanknytning i högskolorna.
          </note>
          <note>
            Summan av kardemumman är att i själva huvudfrågan om fördelning
            av forskningsresurser vill jag inte föregripa remissbehandlingen
            av Resursutredningen. Men jag vill hävda att inte ens Brännströms
            förslag får de konsekvenser som Luciano Astudillo påstår.
          </note>
          <note>
            Jag vill påstå att allt tyder på att även om Resursutredningens
            förslag kommer att genomföras kommer Malmö högskola att ha kvar
            såväl odontologisk forskning som möjlighet att utfärda doktorsexamen.
            Jag menar att den oro som interpellanten här väcker är ogrundad.
          </note>
          <note type="speaker">
            Anf. 62 LUCIANO ASTUDILLO (s):
          </note>
          <note>
            Herr talman! Låt oss först reda ut en annan grej. När vi genomförde
            den stora satsningen på högskolor var det ett parti som hela tiden
            motarbetade det här i riksdagen. Det var Folkpartiet. Vi ska vara
            på det klara med att ni röstade emot till exempel Malmö högskola
            när det blev en högskola för tio år sedan. Vi firar ju tioårsjubileum.
            Så var det med det.
          </note>
          <note>
            Det är skönt att höra att den onödiga och ogrundade oro som jag
            råkar ha inte bara är min oro. Det är en oro som jag i det här
            fallet delar med högskolans rektor och många andra rektorer runt
            om i Sveriges högskolor.
          </note>
          <note>
            Jag ska åtminstone ta Leijonborg på orden i det här fallet. Här
            lovar Lars Leijonborg att odontologen i Malmö ska få fortsätta
            att bedriva den högkvalitativa forskning som man har bedrivit
            sedan lång tid tillbaka.
          </note>
          <note>
            Låt mig bli lite lokalpatriotisk ett tag och berätta om Malmö
            högskola. Vi firar som sagt tioårsjubileum. Vi har numera 20 000
            studenter. För Malmö stad har högskolan varit oerhört viktig i
            resan från att vara en klassisk industristad till att vara något
            annat.
          </note>
          <note>
            Det som framför allt växer i vår stad är kunskapsdriven tjänstesektor
            och inte minst besöksnäringen. Förutom odontologi bedriver högskolan
            i dag högkvalitativ forskning i viktiga frågor som migration,
            idrottsvetenskap och folkhälsovetenskap. Allt det äventyras i
            och med de förslag som finns i utredningen.
          </note>
          <note>
            All denna forskning ska prövas på nytt enligt det nya systemet
            som föreslås i utredningen. Jag reagerar kanske mest när det gäller
            odontologen. Vi har fyra lärosäten i Sverige där man kan utbilda
            sig till tandläkare och tandhygienist och där det finns forskning
            om odontologi. Vi har Malmö högskola, som är en högskola, Karolinska
            och Göteborgs och Umeås universitet.
          </note>
          <note>
            Fram till år 1999 tillhörde odontologin ett universitet. När
            Malmö högskola bildades gick odontologin in i Malmö högskola och
            lämnade Lunds universitet. Den bara förflyttades. På grund av
            utredningen riskerar odontologin i Malmö att tappa fart för att
            den ska underställas en ny prövning.
          </note>
          <note>
            Vi beslutade år 1946 att den utbildningen skulle finnas i Malmö.
            I de utvärderingar som görs nu i dag konstaterar Högskoleverket
            att det är en av landets främsta utbildningsmiljöer alla kategorier.
            Nu måste vi söka om forskningsprofil. Därigenom måste man testas
            igen, och det krävs ett nytt riksdagsbeslut för att kunna bedriva
            forskning. Det tycker jag är allvarligt.
          </note>
          <note>
            Men jag tar Lars Leijonborg på orden. Han har här i dag lovat
            att odontologen i Malmö inte ska behöva behandlas olikt de tre
            andra lärosäten som bedriver forskning och har tandläkarutbildning.
          </note>
          <note type="speaker">
            Anf. 63 Statsrådet LARS LEIJONBORG (fp):
          </note>
          <note>
            Herr talman! Det blir en lite märklig diskussion när interpellanten
            egentligen skulle ha skrivit ett brev till en utredare eller en
            debattartikel där han kritiserar en statlig utredning. Vi vet
            ju ännu inte huruvida Resursutredningens förslag kommer att bli
            regeringens ståndpunkt. Jag är förhindrad att svara i den huvudfrågan.
          </note>
          <note>
            För att fylla tiden här med något vettigt innehåll har jag argumenterat
            för att jag menar att interpellanten delvis vantolkar utredningsförslaget.
            Inte ens av utredningen behöver man dra de negativa slutsatser
            som Astudillo drar.
          </note>
          <note>
            Huvudsvaret är att regeringen kommer, sannolikt i samband med
            forskningspropositionen, att klargöra hur vi ser på Resursutredningens
            förslag. Då blir det uppenbart.
          </note>
          <note>
            På ett mer allmänt plan bestrider jag att det har varit kontroversiellt
            att Sverige förutom våra universitet ska ha ett antal högskolor.
            Det finns nu också en bred enighet om att verksamheten på högskolorna
            ska vara tydligt forskningsanknuten och att högskolor som har
            en speciell fokusering där de är mycket fördjupade ska kunna ha
            rätt att utfärda doktorsexamen. Brännström förändrar inte den
            strukturen enligt sitt förslag. Han gör en del detaljförändringar,
            men själva grundstrukturen att även högskolor ska kunna bedriva
            kvalificerad forskning och ha rätt att utfärda doktorsexamen består.
          </note>
          <note>
            Högskola i Malmö, nämligen tandläkarhögskolan, har funnits i
            årtionden. Behovet av tandläkare är stort. Det är ett bristyrke
            i Sverige för närvarande. Det finns inget skäl att dra ned på
            tandläkarutbildningen. Forskningen i odontologi är väl etablerad
            i Malmö. Jag ser ingen anledning för dem som är verksamma där
            att oroas inför framtiden.
          </note>
          <note>
            Till sist vill jag säga något om det här att de skulle behöva
            vara oroliga för att de måste söka på nytt. Det är ett synsätt.
            Jag vet att Socialdemokraternas talesmän på utbildningsområdet
            delar det. Det synsättet bygger på att för att svensk forskning
            och högre utbildning ska hålla världsklass ska resurser i högre
            grad sökas i konkurrens och efter kvalitetsutvärdering. Den forskare
            som är verksam och tror att han eller hon kan slå sig till ro
            och lita på att det faktum att man har haft anslag gör att man
            är garanterad det fram till sin pension måste tänka om.
          </note>
          <note>
            Både forskargrupper och institutioner kommer att kontinuerligt
            utvärderas framöver. Det ligger i det system som Brännström föreslår,
            som alliansregeringen tror på och som vad jag förstår även Socialdemokraterna
            är positiva till. Det genomförs nu i många länder. Men jag menar
            att det inte finns någon specifik anledning för odontologen i
            Malmö att vara orolig inför framtiden.
          </note>
          <note type="speaker">
            Anf. 64 LUCIANO ASTUDILLO (s):
          </note>
          <note>
            Herr talman! Jag tackar Leijonborg för svaret. Nej, det är inte
            märkligt att jag interpellerar herr högskole- och forskningsminister
            i den här angelägna frågan. Ni är ansvarig för frågan i slutändan.
            Ni kan i och för sig välja att gömma er bakom en utredning. Men
            det är också viktigt att landets högskole- och forskningsminister
            kan peka och säga vart vi är på väg. Hur ser en borgerlig regering
            på de här viktiga frågorna? Hur ska landets högskolor och universitet
            hävda sin forskning? Det gäller både att vi ska hävda oss internationellt
            och att vi ska se den tillväxtmotor som högskolornas forskning
            har inneburit för vårt land. Det är alltså inte alls märkligt
            att vi har fört den här diskussionen och det här samtalet.
          </note>
          <note>
            Förutom att vara socialdemokrat är jag Malmöbo. Jag värnar den
            högskola vi har i vår stad. Jag värnar inte minst odontologen.
            Den låg tidigare under Lunds universitet och hade universitetet
            som beskyddare, så att säga. Men bara för att det råkade bli en
            högskola i Malmö och odontologen av en slump hamnade där ska den
            nu underställas en prövning. Jag tycker att det är högst märkligt.
            Detta sker trots att man enligt Lars Leijonborg själv bedriver
            så högklassig forskning och trots att det kommer att behövas tandläkare
            också i framtiden och det är vi ju helt överens om.
          </note>
          <note>
            Jag tar Leijonborg på orden, och jag hoppas att vi kan känna
            oss trygga. Men vi hade nog ändå hoppats på lite mer tydlighet
            i diskussionen, inte minst för odontologens räkning.
          </note>
          <note type="speaker">
            Anf. 65 Statsrådet LARS LEIJONBORG (fp):
          </note>
          <note>
            Herr talman! Jag är mycket för trygghet. Vi ska ha en grad av
            trygghet i vårt forsknings- och utbildningssystem. Men den trend
            som nu finns i världen är att för att verkligen vässa institutionerna
            och forskargrupperna och få forskning av högsta klass ska verksamheten
            kontinuerligt utvärderas, ställas mot andra och konkurrera och
            på det sättet få en större excellens, som man brukar säga i de
            här sammanhangen.
          </note>
          <note>
            Det jag har att invända mot Astudillos senaste inlägg är att
            det låter som om ifall man är ett universitet är man trygg, för
            då har man något slags garanti. Men otryggheten är jämnt fördelad.
            Även universitetsinstitutioner kommer i det system som jag ser
            framför mig att hela tiden stå inför detta: Om vi inte har en
            forskningsmiljö som håller hög klass kommer resurstilldelningen
            till oss att vika av nedåt. Det där är ett hot som alla forskningsinstitutioner
            kommer att leva med framöver. I någon mån gör de det redan, men
            med Brännströms förslag kommer det att bli starkare. En framgångsrik
            forskningsmiljö på en högskola kommer inte att leva mer osäkert
            än någon motsvarande institution på ett universitet. I den meningen
            kan de odontologiska forskarna i Malmö sova mycket lugnt.
          </note>
          <note>
            Överläggningen var härmed avslutad.
          </note>
          <note>
            10 § Svar på interpellation 2007/08:469 om förbud mot produkter
            från stympade får
          </note>
          <note type="speaker">
            Anf. 66 Jordbruksminister ESKIL ERLANDSSON (c):
          </note>
          <note>
            Herr talman! Helena Leander har frågat mig om jag avser att verka
            för att produkter från får som utsätts för mulesing förbjuds i
            Sverige och EU och vilka åtgärder jag avser att vidta för att
            svenska myndigheter ska ställa djurskyddskrav i sin upphandling.
          </note>
          <note>
            Mulesing är en form av stympning som görs på lamm i Australien
            för att förebygga att de angrips av fårspyflugan som kan lägga
            ägg i bakdelen på djuren. Larverna som kläcks äter sig sedan in
            i köttet på djuren, och detta kan leda till stort lidande och
            död i blodförgiftning. Vid mulesing klipps en del av bakdelsskinnet
            bort, och när såret läker växer det inte någon ull på den sträckta
            huden. Djuret håller sig också renare och fårspyflugan får då
            inget fäste.
          </note>
          <note>
            Både angrepp av fårspyflugan och mulesing utgör enligt min mening
            allvarliga djurskyddsproblem. Jag anser att den information jag
            har fått ta del av om att fårnäringen i Australien vidtar åtgärder
            för att fasa ut bruket av mulesing är mycket glädjande. Enligt
            en överenskommelse mellan näringen och djurskyddsorganisationer
            kommer bakdelsstympningen inte längre att användas i Australien
            efter den 31 december 2010. Ullindustrin i Australien arbetar
            med forskning för att hitta bra alternativ till stympningen, och
            de räknar med att det snart ska finnas lämpliga sådana så att
            man kan överge bruket att stympa fåren.
          </note>
          <note>
            Jag har fört samtal med bland andra Australiens ambassadör och
            då klargjort den svenska ståndpunkten. Under samtalet betonade
            ambassadören att överenskommelsen med djurskyddsorganisationerna
            inte bara var en målsättning utan betraktades som en bindande
            slutpunkt för användandet av mulesing .
          </note>
          <note>
            Jag anser att det är bra att djurskyddsproblem uppmärksammas,
            både inom vårt land och internationellt. Tyvärr förekommer vissa
            former av stympning även inom EU. Jag har för avsikt att i EU-samarbetet
            ta upp frågan om stympning dels med kommissionären som har hand
            om bland annat djurskyddsfrågor, dels med andra jordbruksministrar.
            Man ska dessutom inte underskatta konsumentmakten som ofta kan
            ge snabba resultat.
          </note>
          <note>
            Myndigheters inköp av varor regleras i en särskild lag, lag (2007:1091)
            om offentlig upphandling. Jag anser inte att det är lämpligt att
            jag har detaljsynpunkter på ett verks enskilda upphandlingar,
            men jag har förtroende för att Statens jordbruksverk, inom ramen
            för regelverket om offentlig upphandling, ställer de nödvändiga
            krav som är förenliga med lagen i det fall de upphandlar produkter
            som kommer från djur. Jag anser därför att det inte för närvarande
            behöver vidtas några ytterligare åtgärder för att reglera den
            offentliga upphandlingen.
          </note>
          <note type="speaker">
            Anf. 67 HELENA LEANDER (mp):
          </note>
          <note>
            Herr talman! Låt mig börja med att tacka ministern för svaret.
            Jag är väldigt glad att ministern anser att det är ett djurskyddsproblem
            att får stympas utan bedövning. Givetvis är även angrepp av fårspyflugan
            ett djurskyddsproblem som måste åtgärdas, men lämpligtvis med
            andra metoder än mulesing .
          </note>
          <note>
            Bakgrunden till problemet är att man har avlat fram får som ska
            ha så veckad hud som möjligt och därmed ge så mycket ull som möjligt.
            Det är i de här hudvecken som fårspyflugan lägger sina ägg. En
            rimlig utgångspunkt kan vara att man undviker att använda får
            med de här stora hudvecken just i områden där fårspyflugan förekommer.
          </note>
          <note>
            Nåväl, den australiska ullindustrin har lovat att fasa ut mulesing
            till årsskiftet 2010/11. Det är förstås väldigt lovvärt, men det
            är också väldigt långt dit. Det är nästan tre år. Under den tiden
            kommer miljontals får att utsättas för det här smärtsamma ingreppet.
            Därför blir jag väldigt hoppfull när ministern säger att han tänker
            ta upp frågan om stympning med den ansvariga EU-kommissionären
            och med andra jordbruksministrar. Men vad tänker ministern föreslå
            då?
          </note>
          <note>
            Jag har frågat om Eskil Erlandsson är beredd att jobba för ett
            förbud för produkter från får som utsatts för mulesing , på EU-nivå
            eller i Sverige. Den frågan har jag dock inte fått något svar
            på.
          </note>
          <note>
            Jag har också frågat vad ministern tänker göra för att se till
            att svenska myndigheter ställer djurskyddskrav i sin upphandling,
            eftersom Kalla fakta i det här reportaget om mulesing visat att
            inte ens Jordbruksverket, som är den myndighet som ansvarar för
            djurskyddet i Sverige, ställer några djurskyddskrav vid upphandlingen.
          </note>
          <note>
            Det svar som jag får är att ministern inte tycker att det är
            lämpligt att han har detaljsynpunkter på ett verks enskilda upphandlingar,
            men att han har förtroende för att Jordbruksverket inom lagens
            ramar ställer lämpliga krav. Men Kalla fakta visade ju just att
            Jordbruksverket och andra myndigheter inte ställer några sådana
            krav. Att lita till att myndigheterna självmant ska ställa djurskyddskrav
            tycks onekligen som en vansklig strategi.
          </note>
          <note>
            Givetvis tycker inte jag heller att det är bästa sättet att använda
            en jordbruksminister att skicka in honom i Jordbruksverkets alla
            upphandlingar, men jag förstår inte varför inte regeringen skulle
            kunna ge myndigheterna i uppdrag att ställa djurskyddskrav på
            samma sätt som man har i uppdrag att ställa miljökrav i upphandlingen.
            Där finns det inga hinder för regeringen att gå in och ha synpunkter,
            vilket är något som jag till fullo stöder. Jag kan inte tolka
            ministerns svar på något annat sätt än att djurskyddsfrågorna
            ses som mindre viktiga.
          </note>
          <note type="speaker">
            Anf. 68 Jordbruksminister ESKIL ERLANDSSON (c):
          </note>
          <note>
            Herr talman! Låt mig inledningsvis säga att jag tycker frågeställningen
            i interpellationen är relevant och intressant att diskutera. Tack
            för interpellationen!
          </note>
          <note>
            Låt mig också säga att jag och Sverige jobbar på olika sätt,
            inte minst inom Europeiska unionen, för att stärka djurskyddet
            inom ramen för Europeiska unionen. Hur har då det arbetet fortgått?
            Ja, ett exempel på att vi har kommit en bit på vägen är att vi
            så sent som för ett drygt halvår sedan fick djurskyddsbestämmelser
            om hur EU:s fyra miljarder kycklingar ska ha det som lägsta nivå.
            Vi har också äntligen fått ett förbud mot handel med hund- och
            kattskinn inom unionen.
          </note>
          <note>
            Är det då ett verkningsfullt sätt att arbeta efter när det gäller
            merinoull från Australien, och då från får som är stympade? Jag
            anser inte att det är ett konstruktivt sätt att hantera problemen.
            Jag vill betona att när Sverige agerar måste man arbeta efter
            etablerade juridiska grunder. Om man inte gör det kan det lätt
            bli ett godtycke och därmed diskriminering på ett sätt som vi
            inte tillåter mot varandra i Europeiska unionen.
          </note>
          <note>
            Jag anser alltså inte att man kan dra några paralleller till
            exempel till förbudet mot att införa hund- och kattskinn i Europeiska
            unionen. Det förbudet handlar om ett problem som annars inte skulle
            försvinna under överskådlig framtid, vilket inte är fallet med
            stympningen av får i Australien. I det här fallet har jag alltså
            stor tilltro till de australiska producenterna och myndigheterna
            som har kommit överens om att upphöra med den här hanteringen
            senast 2010.
          </note>
          <note>
            Kan man då inte mana till en bojkott eller liknande? Låt mig
            i det sammanhanget säga att sedan vi fick kunskap om det här förfaringssättet,
            användandet av den här metoden, i Australien har konsumenttrycket
            varit enormt stort. Jag har fått rapporter om att det har lett
            till att trycket har blivit så stort att det nog är det snabbaste
            sättet att få bort användandet av den här metoden i Australien.
            Det är alltså det som jag fortsättningsvis kommer att förorda.
          </note>
          <note>
            Vad kommer jag då att göra i Europeiska unionen? Jag kommer självfallet
            att be ansvarig kommissionär att hålla ett vakande öga på den
            här frågan så att den överenskommelse som finns i Australien följs
            och efterlevs. Jag kommer också att be ansvarig kommissionär att
            följa upp andra djurskyddsproblem som vi har internationellt och
            tyvärr också i Europeiska unionen.
          </note>
          <note type="speaker">
            Anf. 69 HELENA LEANDER (mp):
          </note>
          <note>
            Herr talman! Det är glädjande att ministern inte bara vill åtgärda
            internationella problem utan också dem vi har inom unionen. Det
            är annars lätt hänt, det erkänner jag, att man gärna talar upprört
            över vad som händer på andra sidan jordklotet och blundar för
            att vi här i vårt vackra Sverige stympar smågrisar eller i alla
            fall kastrerar dem utan bedövning, något som torde vara nog så
            plågsamt. Är det månne en sådan sak som jordbruksministern kommer
            att ta upp med EU-kommissionären?
          </note>
          <note>
            EU kan säkert göra mycket på djurskyddsområdet. Tyvärr blev jag
            inte alltför imponerad av det man beslutade när det gällde kycklingar.
            Om jag inte har fått siffrorna helt om bakfoten var det 36 kilo
            kycklingar. Det är alltså inte individer vi pratar om utan kilo.
            Översatt till en fullvuxen kyckling skulle det vara ungefär 24
            kycklingar per kvadratmeter. Det är kanske inte jättehöga djurskyddskrav,
            eller så är det jag som är krass. Vad vet jag?
          </note>
          <note>
            Ministern vill inte se några likheter mellan mulesing och merinoull
            och hund- och kattskinn. Jag förstår egentligen inte det. Det
            handlar om plågsamma övergrepp som djur utsätts för. I vissa fall
            handlar det om söta hundar och katter och i vissa fall om får,
            men det är fortfarande lika plågsamt. Det är förvisso sant att
            mulesing -problematiken förhoppningsvis kommer att fasas ut, men
            det är ändå långt kvar. Ska vi stillatigande se på fram till dess?
            Jag tycker inte det. Jag tycker att vi mycket väl skulle kunna
            ha ett förbud mot produkter från får som utsatts för mulesing
            på samma sätt som vi har beslutat att ha när det gäller hund-
            och kattskinn.
          </note>
          <note>
            Ministern säger att vi ska använda oss av konsumentmakten i stället.
            Då vore det utmärkt om svenska myndigheter kunde använda sig av
            sin konsumentmakt och ställa krav på att man inte använder produkter
            från får som utsatts för mulesing eller andra produkter som kommer
            från plågade djur i sin upphandling.
          </note>
          <note type="speaker">
            Anf. 70 Jordbruksminister ESKIL ERLANDSSON (c):
          </note>
          <note>
            Herr talman! Låt mig upprepa detta: Införseln av hund- och kattskinn
            har förbjudits. Det tog fem år att få fram den lagstiftningen.
            Fem år tog det.
          </note>
          <note>
            Skulle vi i dag börja med ett liknande förfaringssätt i den här
            frågan är jag ganska övertygad om att tiden till dess att en lagstiftning
            eventuellt skulle vara på plats är ungefär densamma, det vill
            säga fem år.
          </note>
          <note>
            Den stora haken är att när det gällde hund- och kattskinn visste
            vi på förhand att förfarandet som sådant inte var på väg att fasas
            ut. Det vet vi vad gäller merinoullen från Australien. Det finns
            ett åtagande från industrin, från producentorganisationerna, från
            miljörörelsen och även från myndigheterna att senast 2010 fasa
            ut detta.
          </note>
          <note>
            Låt mig därefter gå över till en annan form av stympning som
            interpellanten var inne på. Ja, det är riktigt att vi till exempel
            kastrerar smågrisar i vårt land och i andra delar av unionen,
            och det är ett djurskyddsproblem. Av det skälet har jag bett Jordbruksverket,
            i det regleringsbrev de fick före jul, att ge mig och regeringen
            exempel på vad man ska göra i stället.
          </note>
          <note>
            Men det räcker inte. För en dryg månad sedan bad jag därtill
            Jordbruksverket att se hur möjligheterna var att utföra det här
            ingreppet under bedövning så att djurskyddsproblemet minimeras.
            Där är vi alltså i framkant. Det ska vi vara i andra sammanhang
            också, och inte minst i Europeiska unionen, därför att jag tycker
            att djur i alla delar av unionen ska ha det lika bra som de har
            det i Sverige.
          </note>
          <note>
            Kan då våra myndigheter inom ramen för den lagstiftning vi har
            avstå från att köpa varor av en viss typ eller liknande? Ja, man
            har möjligheter inom den lagstiftning som finns att göra specifikationer
            av vad man vill ha och där undanta sådant som man inte vill ha.
            Men låt mig påpeka att det måste ligga inom den lagstiftning som
            vi har, lagen om offentlig upphandling.
          </note>
          <note>
            Vissa av våra myndigheter har ännu inte inarbetat de frågor som
            har varit aktuella i den här debatten och i mediesammanhanget
            tidigare. Såvitt jag har blivit upplyst om har man dock för avsikt
            att göra det framöver eftersom myndigheterna precis som jag och,
            tror jag, interpellanten har blivit upplysta om den här frågeställningen
            nu och inte har varit medvetna om den tidigare.
          </note>
          <note type="speaker">
            Anf. 71 HELENA LEANDER (mp):
          </note>
          <note>
            Fru talman! Jag tror i och för sig inte att det skulle vara ett
            stort problem om det skulle vara så att myndigheterna får ett
            uppdrag att ställa de djurskyddskrav som är möjliga inom ramen
            för lagen om offentlig upphandling om myndigheterna dessutom själva
            är med på tåget. Men jag inser heller inte varför man ska behöva
            vänta och hoppas att de inför sådana krav självmant när de nu
            inte har gjort det hittills.
          </note>
          <note>
            Hur som helst blir jag väldigt glad när Eskil Erlandsson redogör
            för det arbete som pågår mot kastrering av obedövade smågrisar,
            för det är verkligen ett väldigt grymt ingrepp. Jag hoppas att
            vi kan se fram emot att vi inom en snar framtid kan gå ifrån den
            metoden.
          </note>
          <note>
            Men så var det återigen frågan hur vi ska göra med produkter
            från får som har utsatts för mulesing . Fem år tog det att få
            fram lagen om hund- och kattskinn, säger ministern, och det är
            mycket möjligt. Men nog borde man väl kunna dra nytta av de erfarenheter
            man vunnit vid instiftandet av den lagen? Det var väl förresten
            inte en lag utan en förordning. Då har man ju ändå klarat ut de
            kluriga frågorna om hur man ska göra rent lagtekniskt.
          </note>
          <note>
            Det är klart: I EU är det inte så enkelt att man bara byter ut
            hund- och kattskinn mot produkter från mulesade får och så är
            det över, men jag tror ändå att vi skulle kunna komma någonvart
            med det här tidigare än inom fem år om vi verkligen ville det.
            Det skulle sätta viktig press och visa att det här är någonting
            som måste fasas ut så snabbt som möjligt. Jag har i alla fall
            inte lust att vänta i nästan tre år och låta miljontals får fortsätta
            lida.
          </note>
          <note type="speaker">
            Anf. 72 Jordbruksminister ESKIL ERLANDSSON (c):
          </note>
          <note>
            Fru talman! Sedan förfaringssättet, metoden, blev uppmärksammad
            i vårt land kan konstateras att aktiva företag och konsumenter
            i Sverige men också i andra delar av världen verkligen har uppmärksammat
            problematiken, och den uppmärksamheten har lett till både en debatt
            och en effekt såtillvida att man enligt de rapporter jag har nu
            påskyndar forskning och utveckling av metoder som innebär att
            man kan undvika den stympning som tillämpas i dag i alltför hög
            grad. Konsumentmakten har alltså här visat att den kan påverka
            på ett sätt som vi genom lagstiftning i det här huset eller på
            den europeiska spelplanen inte kan göra inom den tidsutdräkt under
            vilken vi vill att lagstiftningen ska kunna komma till stånd.
          </note>
          <note>
            Kan vi då gå in och direktstyra offentliga myndigheter och institutioner
            som står under staten? Även om vi skulle kunna det så säger jag
            att det vore direkt olämpligt. Att ta över ett ansvar som vi har
            lagt på en myndighet eller på ett annat offentligt organ tycker
            jag inte ligger i den tidsanda som vi lever i, där vi förutsätter
            att myndigheter och organisationer som står under staten lever
            utefter de intentioner och den lagstiftning som vi har i landet.
            Vi vill ju ge dem den frihet under ansvar som vi har utvecklat
            i vårt land och som har lett till vårt lands demokratiska utveckling
            men också välfärd. Jag tycker att vi ska fortsätta på den inslagna
            linjen, fru talman.
          </note>
          <note>
            Överläggningen var härmed avslutad.
          </note>
          <note>
            11 § Svar på interpellation 2007/08:346 om brister i arbetsmarknadslagstiftningen
          </note>
          <note type="speaker">
            Anf. 73 Arbetsmarknadsminister SVEN OTTO LITTORIN (m):
          </note>
          <note>
            Fru talman! Berit Högman har frågat mig när jag tänker ta initiativ
            till ett enhetligt, harmoniserat regelverk som stöder allas rätt
            till ett arbete och vilka åtgärder jag avser att ta initiativ
            till så att regelverket inte sätter hinder för allas rätt till
            ett arbete.
          </note>
          <note>
            I interpellationen redogör Berit Högman för några exempel från
            verkligheten. Jag kan som minister inte kommentera enskilda fall.
            Däremot kan jag kommentera sakfrågorna rent principiellt.
          </note>
          <note>
            Arbetslöshetsförsäkringen är en omställningsförsäkring, och regeringen
            anser inte att det är rimligt att en sådan försäkring ger utfyllnad
            till personer som år efter år arbetar mindre än de skulle vilja.
            Under en övergångsperiod är det självklart bättre att arbeta lite
            än att inte arbeta alls. Men om ett deltidsarbete inte leder vidare
            till ett heltidsarbete inom rimlig tid kan det vara mer effektivt
            att en person i stället söker arbete på heltid.
          </note>
          <note>
            Den deltidsbegränsning som kommer att gälla från och med april
            i år innebär att 75 ersättningsdagar kan användas som utfyllnad
            vid deltidsarbetslöshet. Begränsningen syftar till att förstärka
            de deltidsarbetslösas incitament att söka heltidsarbete och kommer
            också att sätta press på arbetsgivarna att i större utsträckning
            erbjuda heltidsarbete. Arbetsgivarna får också ytterligare anledning
            att erbjuda heltid i och med att nystartsjobb för deltidsarbetslösa
            infördes från årsskiftet.
          </note>
          <note>
            Regeringen avskaffade plusjobben bland annat för att de har lett
            till otrygga anställningar med begränsade möjligheter till utveckling.
            Det är därför inte förvånande att personer som har haft plusjobb
            åter är i arbetslöshet. Det är emellertid inte regeringens intention
            att de som har haft plusjobb ska få lägre arbetslöshetsersättning
            eller aktivitetsstöd än vad de hade fått om de hade avstått från
            plusjobbet. Plusjobb är överhoppningsbart i arbetslöshetsförsäkringen.
            De som hade en ersättningsperiod kommer därför tillbaka till samma
            ersättningsperiod och får motsvarande ersättning som skulle ha
            lämnats om han eller hon inte hade haft plusjobbet. För dem som
            deltog i aktivitetsgarantin innan plusjobbet kommer det att utfärdas
            övergångsbestämmelser så att de får delta i jobb- och utvecklingsgarantin
            med samma ersättning som om de inte hade haft plusjobbet.
          </note>
          <note>
            Lönebidraget är en arbetsmarknadspolitisk insats som ger kompensation
            för den nedsatta arbetsförmågan hos den arbetssökande med funktionshinder.
            Att möjligheten att få del av arbetsmarknadspolitiska insatser
            såväl som möjligheten att få arbetslöshetsersättning begränsar
            sig till personer under 65 år är inget den nuvarande regeringen
            har ändrat på.
          </note>
          <note>
            Regeringen har mycket riktigt gjort förändringar i ungdomsinsatserna.
            De tidigare insatserna, kommunala ungdomsprogram och ungdomsgarantin,
            har avskaffats och en ny jobbgaranti för ungdomar har införts.
            Ungdomar som har varit inskrivna hos Arbetsförmedlingen i tre
            månader omfattas av jobbgarantin. Möjligheten för ungdomar att
            göra praktik på en arbetsplats finns fortfarande inom jobbgarantin.
            Den är alltså inte borttagen.
          </note>
          <note>
            Jag vill påminna om att regeringen har vidtagit en rad åtgärder
            med syftet att fler människor ska få möjlighet att arbeta. Arbetsmarknadspolitiken
            har lagts om mot tydligare fokus på matchning mellan arbetssökande
            och lediga platser samt på insatser för dem som varit arbetslösa
            länge. Regeringen har också vidtagit åtgärder som stimulerar såväl
            utbudet som efterfrågan på arbetskraft. De sammantagna resultaten
            av denna politik ser vi redan i statistiken. Arbetslösheten sjunker
            och sysselsättningen har stigit i en takt som vi inte har sett
            på många år.
          </note>
          <note>
            Mot bakgrund av ovanstående anser jag att det för närvarande
            inte finns något behov av att vidta några ytterligare åtgärder.
          </note>
          <note type="speaker">
            Anf. 74 BERIT HÖGMAN (s):
          </note>
          <note>
            Fru talman! Det är en mycket förkyld interpellant som står här.
            Jag ville bara säga detta så att inte kammaren tror att jag håller
            på att brista i gråt. Det kan vara lätt att tro det.
          </note>
          <note>
            De berättelser som statsrådet har fått av mig är hämtade från
            3 procent av Sverige en alldeles vanlig vecka i februari 2008.
            Värmland brukar nämligen i all statistik utgöra 3 procent av Sverige.
            Det är verkliga beskrivningar av människor som känner förtvivlan
            över att de faktiskt försöker göra allt de kan för att klara sina
            liv, sitt arbete och utveckla företag.
          </note>
          <note>
            Statsrådet Littorin väljer att argumentera ihärdigt för att det
            faktiskt är bättre att gå arbetslös än att jobba deltid. Det är
            okej att man som ung måste gå arbetslös först i 100 dagar och
            sedan i ytterligare 100 dagar innan man kan få den där praktikplatsen
            på Note i Torsby.
          </note>
          <note>
            Nu ser vi att konjunkturen viker. Då sitter statsrådet med armarna
            i kors och menar att inga ytterligare åtgärder behövs för att
            människor ska komma i arbete. Inflationen, den fattiges värsta
            fiende, är den högsta på 15 år. Nu strömmar inte jobben in på
            arbetsförmedlingarna i samma takt längre. Nu spår Konjunkturinstitutet
            en kraftig nedgång i tillströmningen av nya jobb under åren framöver.
            Men statsrådet säger fortfarande: Det finns inga behov av att
            vidta ytterligare åtgärder.
          </note>
          <note>
            Trots att konjunkturen viker och det inte kommer in lika mycket
            jobb saknar många företag den arbetskraft de skulle behöva. Varför
            det? Jo, därför att regeringen inte har sett till att det finns
            arbetsmarknadsutbildning, vuxenutbildning och verktyg som matchar
            arbetskraften mot det arbetsgivarna efterfrågar. Regeringen pratar
            om matchning som om det vore ett logistiskt eller matematiskt
            problem när det egentligen handlar om att regeringen väljer att
            inte investera i människors kraft och förmåga.
          </note>
          <note>
            Det är bra om man jobbar högt upp i åldrarna, säger regeringen.
            Men se det gäller inte Evald i min berättelse, för han har haft
            lönebidrag. Evald har haft det väldigt kämpigt i livet. Han vill
            fortsätta jobba, för det är ett sätt att också få en pension som
            han något så när kan leva på. Om regeringen menar allvar med att
            det är bra att arbeta också lite högre upp i åldrarna, varför
            gäller det då inte också Evald? Är det för att han har haft lönebidrag?
          </note>
          <note>
            Regeringens politik är nämligen väldigt tydlig. Den som behöver
            samhällets stöd mest får minst av det. De som egentligen inte
            behöver samhällets stöd får det nu i form av både skatteavdrag
            och obefintlig förmögenhetsskatt, för att ta två exempel. Klyftorna
            ökar. Orättvisorna ökar. Det har aldrig varit lösningen på utmaningen
            för vare sig svensk arbetskraft eller svenskt näringsliv. Är det
            bristande kontakt med verkligheten som gör det? Den kritiken får
            regeringen från både storföretag och småföretagare, senast i dag
            med en otrolig ilska över regeringens oförmåga att ta tag i detta
            med regelförenklingar.
          </note>
          <note>
            Varför denna passivitet? Varför inte ta chansen nu när möjligheten
            finns att rusta arbetskraften för framtiden och investera i människors
            vilja och förmåga till arbete?
          </note>
          <note type="speaker">
            Anf. 75 Arbetsmarknadsminister SVEN OTTO LITTORIN (m):
          </note>
          <note>
            Fru talman! Jag tror att Berit Högmans grundinställning egentligen
            inte skiljer sig så hemskt mycket från min. Det är väl klart att
            man ska se till att slipa ned trösklarna till arbetsmarknaden
            och ha ett regelverk som sätter allas rätt och möjlighet till
            ett arbete främst. Vi har försökt vara väldigt tydliga med målsättningen,
            nämligen full sysselsättning. Alla som vill och kan ska ha möjlighet
            att vara med på arbetsmarknaden.
          </note>
          <note>
            Interpellationen tar upp en lång rad aspekter på detta, men jag
            vill återkomma till den grundläggande tanken i vår analys, nämligen
            att den stora klyftan i svensk ekonomi går mellan dem som har
            ett arbete och dem som inte har ett arbete. Det är den klyftan
            vi måste överbrygga genom att ha en politik som effektivt försöker
            få fler tillbaka.
          </note>
          <note>
            Detta med deltidsarbetslösheten är intressant. Den har under
            det senaste året sjunkit med en femtedel. Det vill säga den kraftigaste
            nedgång i deltidsarbetslöshet som vi har kunnat notera på väldigt
            många år, och den är betydligt kraftigare än under något av de
            år då Berit Högmans parti var i regeringsställning.
          </note>
          <note>
            Det finns naturligtvis diskussioner om alternativa vägval. Vi
            vet ju att Socialdemokraterna tidigare har förespråkat lagstadgad
            rätt till heltid som lösning på deltidsproblematiken. Problemet
            med det vilket också en förkrossande del av de instanser som svarade
            på den remiss om detta som skickades ut under den förra mandatperioden
            också pekade på är just att det riskerade att bli rätt till nolltid
            i stället för rätt till heltid. Det finns inget instrument i en
            marknadsekonomi för att tvinga arbetsgivare att anställa. Det
            måste till något som gör att man sluter klyftan av ofrivillig
            deltidsarbetslöshet.
          </note>
          <note>
            Vägen dit är naturligtvis komplicerad och svår, men jag är helt
            övertygad om att när vi nu genomför den här begränsningen som
            gör att man inte längre kan deltidsstämpla i upp till 18 år har
            det betydelse för hur man agerar. Det har varit otillständigt
            att arbetsgivare har kunnat avstå från att organisera arbetet
            på ett sådant sätt att man erbjuder dem som arbetar deltid möjlighet
            till heltid och i stället skjutit över kostnaderna på a-kassorna
            och skattebetalarna. Det är ju det som i praktiken har gällt under
            väldigt lång tid.
          </note>
          <note>
            När vi genomförde detta kunde man se rubriker i till exempel
            LO-tidningen som sade att de nya förändringarna har satt press
            på arbetsgivare att i stället erbjuda heltid. Det ser vi nu över
            hela landet. Det är också därför deltidsarbetslösheten sjunker
            snabbast i den kommunala sektorn. Jag var på SKL i dag på morgonen
            och höll föredrag om detta.
          </note>
          <note>
            Det är naturligtvis glädjande att det är på det sättet. Jag hoppas
            att fler kommuner följer efter nästan samtliga landets kommuner
            är ju den största arbetsgivaren på sin ort och tar ett större
            sådant ansvar för att se till att vi får fler heltidstjänster
            till dem som vill och behöver det och som är kommunalt anställda.
            Det finns goda exempel. Vi har tidigare lyft fram några, och jag
            kan lyfta fram dem igen. Nynäshamn är en socialdemokratiskt styrd
            kommun som erbjuder heltider. Det är alldeles utmärkt. Linköping
            är en alliansstyrd kommun som gör detsamma.
          </note>
          <note>
            Är man den största arbetsgivaren på bygden borde det inte finnas
            något skäl att inte kunna organisera arbetet på ett sådant sätt
            att man tillsammans med de fackliga organisationerna löser den
            här frågan.
          </note>
          <note>
            Svaret på interpellationens två frågor vilka åtgärder jag avser
            att ta initiativ till så att regelverket inte sätter hinder för
            allas rätt till arbete och när jag tänker ta initiativ till ett
            enhetligt, harmoniserat regelverk som stöder allas rätt till arbete
            är ju att detta i grunden är ambitionen i allt vi gör. Det handlar
            om att sträva efter full sysselsättning och om att se till att
            vi har de rätta regelverken och incitamenten på plats för att
            organisera arbetsplatserna på ett sätt så att de kan erbjuda heltider
            men också om att se till att vi kan få fler i arbete.
          </note>
          <note type="speaker">
            Anf. 76 BERIT HÖGMAN (s):
          </note>
          <note>
            Fru talman! Det är nästan rörande att höra hur statsrådet vurmar
            för heltider. Före valet förfärades man nämligen på den borgerliga
            sidan över våra intentioner att man ska kunna leva på sin lön
            och att heltid ska vara en rättighet och deltid en möjlighet.
            Ni förfärades över att vi ville rensa i antalet anställningsformer
            och få ordning på mängden visstidsanställningar, inte minst för
            att öka kvaliteten för arbetskraften i en växande servicesektor.
            Jag kan nämna fler socialdemokratiska kommuner som erbjuder heltider:
            Karlstad, Forshaga och Hagfors.
          </note>
          <note>
            Nu är antalet människor som lever med otrygga anställningar större
            än någonsin. Det är fler deltider och fler med korta anställningar,
            särskilt i servicesektorn. Detta är till stor del samma människor
            som av ekonomiska skäl avstår från att betala a-kassan och vara
            med i facket, därför att det har blivit för dyrt.
          </note>
          <note>
            Det är företrädesvis unga människor, kvinnor och kortutbildade
            som har denna svaga anknytning till arbetsmarknaden. Det är de
            som kommer att råka mest illa ut när konjunkturen viker, och för
            detta har statsrådet inte någon som helst beredskap.
          </note>
          <note>
            Det är nu vi borde investera i människors vilja till arbete och
            utbildning genom arbetsmarknadsutbildning, genom introduktionsplatser,
            kanske genom ett nytt kunskapslyft, genom en praktikplats snabbare
            än efter ett halvår och så vidare. Men regeringen försitter den
            chansen.
          </note>
          <note>
            I stället för att uppmuntra till studier, till vidareutbildning
            och till nyfikenhet på någonting nytt är det en ständigt malande
            oro över ekonomin som är det enda incitament som ska få människor
            att vilja komma vidare. Man ser ju att det i själva verket är
            återvändsgränderna som blir fler. Det är inte möjlighetens stigar,
            utan en grå mörk återvändsgränd.
          </note>
          <note>
            Det blir svårare att ta sig in i a-kassesystemen. Det blir framför
            allt dyrare, och det ger ett lägre utfall för den enskilda. Räntorna
            stiger, och det blir dyrare att bo. Dessutom blir det dyrare att
            äta. Den där tusenlappen som vi har hört talas om finns inte i
            verkligheten för väldigt många kvinnor och ungdomar. Det blir
            bara större orättvisor mellan dem som har och dem som inte har.
            Det är inte det vi behöver för framtiden. Vi behöver stimulera
            människor till att investera i sig själva i form av kunskap, i
            form av att pröva på.
          </note>
          <note>
            Varför ska man som ung människa behöva vänta i 100 dagar innan
            man över huvud taget får hjälp? Och varför ska man behöva vänta
            ytterligare 100 dagar för att få den där praktikplatsen? Arbetsgivaren
            finns ju uppenbarligen där och säger: Välkommen hit på praktik!
          </note>
          <note type="speaker">
            Anf. 77 Arbetsmarknadsminister SVEN OTTO LITTORIN (m):
          </note>
          <note>
            Fru talman! Det är, som jag konstaterade, glädjande att deltidsarbetslösheten
            nu sjunker snabbare än någonsin, framför allt snabbare än under
            de tolv år som Socialdemokraterna hade ansvaret. Det är en femtedel
            mer på ett år. Det är väldigt bra. Jag är väldigt glad för detta.
          </note>
          <note>
            Jag håller helt med när det gäller diskussionen om visstidsanställningar
            och de ganska komplicerade former som fanns. Det var därför som
            vi gjorde förändringarna i LAS under förra året när det gällde
            att införa en allmän visstidsanställning. Det gjorde vi just för
            att komma till rätta med en del av detta. Det håller jag helt
            med om. Vi byggde faktiskt vidare på det arbete som Socialdemokraterna
            hade inlett i den frågan.
          </note>
          <note>
            Sedan gällde det tillsvidareanställningar. Nästan alla nya jobb
            som tillkom under föregående år, långt över 100 000, har varit
            tillsvidareanställningar. Det är naturligtvis också väldigt glädjande.
          </note>
          <note>
            När det gäller diskussionen om praktikplatser och hur vi försöker
            hantera den problematiken är det bara att konstatera att i ett
            högkonjunkturläge, som vi nu befinner oss i, är vår utgångspunkt
            att vi ska försöka se till att de personer som har kort tid i
            arbetslöshet så snabbt som möjligt hittar en väg tillbaka till
            arbete. Det är också det som har skett. Det är alltså utrikesfödda,
            unga och funktionshindrade som över genomsnittet har kommit tillbaka
            till arbetsmarknaden under det senaste året. Det är naturligtvis
            också glädjande.
          </note>
          <note>
            Då kan man alltid diskutera när man ska ha tillträde till eller
            möjligheter att få den här typen av praktikplatser. Min utgångspunkt
            måste naturligtvis vara att med begränsade resurser försöka hitta
            den rätta balanspunkten. Man kan naturligtvis alltid diskutera
            om den är 7 000 eller 10 000 eller 15 000. Vi har valt att fokusera
            på dem som har haft längst tid i arbetslöshet. De har nämligen
            sett både en och annan högkonjunktur passera revy utan att ha
            haft möjligheter att återkomma till eller inkomma på arbetsmarknaden.
          </note>
          <note>
            Det är där vi försöker lägga krutet. Den gränsen har vi dragit
            vid 100 dagar när det gäller jobbgarantin för unga. Det bedömer
            vi vara det rimliga sättet att hantera det på.
          </note>
          <note>
            Sedan kan man ta det från den andra bogen, nämligen att arbetsgivare
            skulle ha, som man naturligtvis har på vissa håll, brister i ekonomin
            och svårigheter att rekrytera.
          </note>
          <note>
            Vi har tagit upp det förr och diskuterat det tidigare här i kammaren.
            Det kan vara lastbilschaufförer i Mälardalen. Det kan vara svetsare
            i Norrlands inland, till exempel. Eller det kan vara verktygsmekaniker
            i Blekinge som det skriks efter. Då måste man fundera lite grann
            på hur man bäst hanterar detta.
          </note>
          <note>
            En del av de här bristerna beror naturligtvis på att utbildningssystemet
            inte i tillräcklig omfattning har varit synkroniserat med arbetsmarknaden
            och arbetsmarknadens behov. Och kontakterna har varit för dåliga.
            Därför efterlyser jag, precis som jag tror att vi hör i interpellationsdebatten
            här, en närmare koppling, mer av praktik och mer av olika lärlingsutbildningar
            och annat i skolsystemet. Därför ser jag väldigt mycket fram emot
            den gymnasiereform som kommer senare i år. Detta behöver vi mer
            av.
          </note>
          <note>
            Det är inte heller givet att det är Arbetsförmedlingen som alltid
            ska rätta till alla problem som finns hos arbetsgivare. Man kanske
            behöver en lastbilschaufför och kan räkna hem det i sin omsättning.
            Då vet vi att det är en utbildning som kanske tar sex veckor och
            kostar 30 00040 000. Det kan nog finnas anledning för arbetsgivarna
            att ta ett större ansvar för att lösa sina egna rekryteringsproblem.
            Inte sällan handlar det kanske också om att hitta lösningar som
            innebär att man delar på kostnader och ansvar. Till exempel i
            Södertälje pågår det redan i dag. Det skulle jag gärna se mer
            av.
          </note>
          <note>
            Det är naturligtvis alltid en fråga om balans att försöka hantera
            de här frågeställningarna på ett bra sätt. Vi bedömer att den
            balans som vi har nu i rådande konjunkturläge är den mest lämpliga.
          </note>
          <note type="speaker">
            Anf. 78 BERIT HÖGMAN (s):
          </note>
          <note>
            Fru talman! Varför satsade då inte regeringen på lärlingsutbildningen,
            som låg färdig och klar? Då hade man kunnat starta den även om
            man valde att lägga gymnasiereformen på hyllan. Då hade företagen
            haft en bättre försörjning av arbetskraft.
          </note>
          <note>
            Den kunskapsdrivna tjänstesektorn växer. Då svarar regeringen
            med noll åtgärder i vuxenutbildningen. När verkstadsindustrin
            skriker efter svarvare till vindkraftsindustrin stimulerar regeringen
            hushållsnära tjänster.
          </note>
          <note>
            Snacka inte om Arbetsförmedlingens oförmåga att matcha när det
            i grunden handlar om regeringens oförmåga att se verkligheten!
          </note>
          <note>
            Jag ska avslutningsvis ge statsrådet en berättelse till från
            dessa 3 procent av Sverige. Den handlar om Anna.
          </note>
          <note>
            Anna är änka och drygt 40 år. Hon har tre pojkar, varav två är
            kvar i tonåren. Anna har läst på universitetet till och från och
            samlat ihop över 260 högskolepoäng. Hon har bland annat långpendlat
            tio mil, enkel resa. Men hon brände ut sig på kuppen och blev
            sjukskriven en period. Hon kom tillbaka och sökte det ena jobbet
            efter det andra. Anna gick arbetslös just när regeringen bestämde
            att man skulle söka jobb någon annanstans i Sverige redan från
            första dagen. Hon ringde mig och sade: Hur tänker han egentligen,
            Littorin? Vad tror du att han tycker att en sådan som jag ska
            göra? Jag kan ju inte göra retroaktiv abort. Men det verkar nästan
            vara ett så känslokallt samhälle som regeringen eftersträvar.
          </note>
          <note>
            De berättelser som jag har gett statsrådet är allihop hämtade
            ur verkligheten. Jag är alldeles övertygad om att dessa människor
            inte är ensamma. Det finns tusentals människor i det här samhället
            som inget hellre vill än att arbeta. Då borde regeringen vidta
            fler åtgärder för att deras drömmar också ska förverkligas.
          </note>
          <note type="speaker">
            Anf. 79 HILLEVI ENGSTRÖM (m):
          </note>
          <note>
            Fru talman! Jag har följt den här debatten. Jag blir lite fundersam
            och lite konfunderad.
          </note>
          <note>
            Jag har själv två ungdomar som är 20 och 21 år, och jag träffar
            väldigt mycket ungdomar, deras kamrater och andra. Jag träffar
            också ungdomar inom idrotten. Det som jag känner är att ungdomar
            har en otrolig drivkraft och en otrolig initiativförmåga.
          </note>
          <note>
            Väldigt många ungdomar som jag träffar får jobb. Men de får jobb
            genom egna insatser och genom att vara på Internet, läsa tidningar
            och gå runt till arbetsgivare.
          </note>
          <note>
            Nu kom Berit Högman med ett påstående, att ungdomar måste vänta
            i 100 dagar för att få ett jobb eller få hjälp. Jag har den erfarenheten
            att man får hjälp också som ungdom när man kommer till Arbetsförmedlingen.
            Jag vill ställa frågan till arbetsmarknadsministern: Måste ungdomar
            vänta i 100 dagar för att få ett jobb? Är det inte så att arbetsgivaren
            kan provanställa en ungdom redan i dag? Eller måste några regler
            ändras?
          </note>
          <note type="speaker">
            Anf. 80 Arbetsmarknadsminister SVEN OTTO LITTORIN (m):
          </note>
          <note>
            Fru talman! Det är mycket man ska hinna med på två minuter.
          </note>
          <note>
            När det gäller lärlingsplats och lärlingsutbildning delar jag
            Berit Högmans ambition. Vi måste ha mer av detta. Jag tror att
            det är nyttigt. Yrkeshögskolan har redan införts, och lärlingsutbildning
            kommer i större omfattning när gymnasiereformen kommer i höst.
          </note>
          <note>
            När det gäller de arbetsmarknadspolitiska utbildningarna får
            jag ibland en känsla av att de näst intill har haft som huvudsyfte
            att sopa upp efter andra politikmisslyckanden i utbildningssystemet
            eller i regionalpolitiken eller vad det nu kan vara.
          </note>
          <note>
            Problemet var bara att under den förra mandatperioden hade vi
            nära 3 procent av arbetskraften i arbetsmarknadspolitiska utbildningar.
            Det var en av de högsta siffrorna i världen. Hade det varit svaret
            på problemet när det gäller matchning hade vi inte haft något
            matchningsproblem, ingen hög arbetslöshet och inga stora vakanser.
            Då hade problemet varit ur världen. Det hade funnits någon slags
            optimal nivå, 4 ½ procent eller vad det kan ha varit. Det är lite
            för enkelt att säga att det är arbetsmarknadspolitiska utbildningar
            som ska lösa hela problemet.
          </note>
          <note>
            När det gäller 100-dagarsregeln som var en annan frågeställning
            gör vi där en återgång till samma regler som gällde 2001 när man
            inte hade en 100-dagarsregel. Statsministern då hette Göran Persson.
            Ni har ju också styrt och ställt med de regelverk som vi nu återgår
            till.
          </note>
          <note>
            Tolvtimmarsregeln finns. Det finns undantag för familjeskäl.
            Det är precis samma regler som gäller i dag från dag 101. De reglerna
            gäller. De är inte ändrade. För precis den typ av familjeskäl
            som anförs i det här exemplet finns det i regelverket att man
            ska ta hänsyn till dem.
          </note>
          <note>
            När det gäller Hillevi Engströms fråga finns det inget som säger
            att en ungdom inte kan söka eller få ett jobb redan första dagen
            i arbetslöshet. Det är lite grann poängen med politiken att se
            till att vi fokuserar Arbetsförmedlingens arbetsinsatser på möjligheten
            att få ett jobb, inte på en massa konstigheter som friår, plusjobb
            och grejer utan ett riktigt arbete på den riktiga arbetsmarknaden.
            Lyckas man inte få det ska man efter 100 dagar få det stöd och
            den hjälp man behöver i veckan för att kunna nå dit.
          </note>
          <note>
            Överläggningen var härmed avslutad.
          </note>
          <note>
            12 § Svar på interpellation 2007/08:405 om arbetsmarknadsutbildning
            och fler jobb
          </note>
          <note type="speaker">
            Anf. 81 Arbetsmarknadsminister SVEN OTTO LITTORIN (m):
          </note>
          <note>
            Fru talman! Luciano Astudillo har frågat mig om jag avser att
            ta några initiativ med tanke på de goda effekter som redovisats
            för arbetsmarknadsutbildningen och om så är fallet vilka åtgärder
            jag ämnar genomföra. Han frågar också om jag är beredd att initiera
            en upprustning av arbetsmarknadsutbildningen och öka antalet platser.
          </note>
          <note>
            Bakgrunden till Luciano Astudillos frågor är en utvärdering av
            arbetsmarknadsutbildningen från Institutet för arbetsmarknadspolitisk
            utvärdering, IFAU. Utvärderingen initierades av Utredningen om
            en flexiblare arbetsmarknadsutbildning.
          </note>
          <note>
            Jag har relativt nyligen gett ett tydligt svar på en liknande
            fråga. Jag står fast vid det svaret. I rådande sysselsättningsläge
            kommer jag inte att föreslå ökade volymer av arbetsmarknadsutbildning.
            Fler platser skulle på kort sikt bara innebära att färre personer
            står till arbetsmarknadens förfogande. När en individ slutfört
            en arbetsmarknadsutbildning kan efterfrågan på arbetskraft mycket
            väl ha minskat.
          </note>
          <note>
            Vi prövar i stället andra vägar för att förbättra matchningen
            på arbetsmarknaden och skapa fler jobb. Regeringens politik fungerar;
            sysselsättningen i Sverige är rekordhög, arbetslösheten sjunker
            och utanförskapet minskar.
          </note>
          <note>
            IFAU:s utvärdering bidrar dock med värdefull kunskap och kommer
            att vara ett underlag i Arbetsmarknadsdepartementets pågående
            utvecklingsarbete av arbetsmarknadspolitiken.
          </note>
          <note type="speaker">
            Anf. 82 LUCIANO ASTUDILLO (s):
          </note>
          <note>
            Fru talman! Jag har bara en kort reflexion när det gäller den
            förra debatten. Littorin använder alltid sin sista replik till
            att prata om vad socialdemokratin gjorde. Jag hade hoppats på
            att han skulle hålla sig till sin politik mer än vad han gör.
            Det är ett klassiskt retoriskt knep som Littorin alltid använder.
          </note>
          <note>
            Nu till den här frågan. Allt fler ser att Littorin drabbats av
            tunnelseende. Det är så. Han håller fast vid en enfaldig och enkelspårig
            politik som kommer att stå den borgerliga regeringen dyrt. Det
            kan vi som socialdemokrater faktiskt glädjas åt, för förr eller
            senare kommer vi att få ta över. Men det som är väldigt allvarligt
            med det här är att priset är för högt. Sverige kommer att drabbas
            av det här. Det kan ingen glädjas åt.
          </note>
          <note>
            Sysselsättningen ökar, säger Littorin. Det är inte konstigt med
            den konjunktur vi har haft. Men samtidigt, Littorin, är långtidsarbetslösheten
            fortsatt hög, på samma höga nivå. Samtidigt är socialbidragskostnaderna
            lika höga nu som för ett år sedan. Kvar på arbetsförmedlingarna,
            kvar vid socialkontoren väntar de som står längst från arbetsmarknaden.
          </note>
          <note>
            Er politik fungerar inte. Generalplanen för att motverka utanförskapet
            fanns inte. Ni försitter chans efter chans. Ni investerar inte
            i människors kraft och vilja att vara med och bidra. Ni jagar
            människor i stället. Ni investerar inte i att rusta och utbilda
            människor, inte minst de som allra mest behöver det för att ta
            de jobb som ändå kommer. Ni investerar inte tillräckligt i arbetsmarknadsutbildningar
            och vuxenutbildning så att Sveriges företag kan anställa den arbetskraft
            som de fortfarande efterfrågar och därmed växa ännu mer.
          </note>
          <note>
            Allt detta gör ni mot bättre vetande. Jag tog upp IFAU:s rapport
            som kom i början av året. Jag ska läsa direkt ur den: Yrkesinriktad
            arbetsmarknadsutbildning sänker arbetslösheten. Det gäller alla
            grupper och kurser. Störst utväxling får lågutbildade och de som
            är födda utanför Norden.
          </note>
          <note>
            Vad säger Littorin? Lite så här: Det finns bara en väg, och det
            är den vi kommer att hålla fast vid.
          </note>
          <note>
            Regeringens utredare Åsa Sohlman konstaterade när hon besökte
            vårt utskott att man ligger på en alldeles för låg nivå i arbetsmarknadsutbildning
            nu i dag. Vad säger Littorin? Det finns bara en väg, och den håller
            vi fast vid.
          </note>
          <note>
            Också SNS konjunkturråd, Konjunkturinstitutet och Arbetsförmedlingen
            själv efterlyser mer yrkesinriktade arbetsmarknadsutbildningar.
            Svenskt Näringsliv som inte kan kallas för en socialdemokratisk
            lobbyorganisation konstaterade nyligen att 90 000 rekryteringsförsök
            misslyckats under andra halvåret 2007 för att man saknade kompetent
            personal. Vad säger Littorin? Det finn bara en väg.
          </note>
          <note>
            Littorin försitter chansen att investera så att de som står längst
            bort från arbetsmarknaden får chansen att vara med och bidra och
            ta de jobb som kommer mot bättre vetande.
          </note>
          <note>
            Littorin försitter chansen att investera så att svenska företag
            kan rekrytera människor som de efterfrågar nu för att fortsätta
            att växa mot bättre vetande.
          </note>
          <note>
            Littorin fortsätter att försitta chans efter chans att satsa
            och investera på framtiden. Så står han här och säger att hans
            politik fungerar. Det är oansvarigt. Det är verkligen att inte
            ta ansvar för utanförskapet och försöka göra något åt det.
          </note>
          <note type="speaker">
            Anf. 83 JAN ERICSON (m):
          </note>
          <note>
            Fru talman! När jag hör Luciano Astudillo prata om de här frågorna
            och det gäller även tidigare talare ser jag ett mönster. Det handlar
            från oppositionens sida bara om att försöka sprida bilden av att
            regeringen har avskaffat all vuxenutbildning och arbetsmarknadsutbildning.
            Det är den bild man vill förmedla till svenska folket.
          </note>
          <note>
            Jag kan säga till dem som lyssnar på den här debatten att det
            inte ser ut riktigt så. I dag på morgonen, precis som en massa
            andra dagar, har massor av människor runt om i landet gått i väg
            till både vuxenutbildning och arbetsmarknadsutbildning.
          </note>
          <note>
            Den bild som Astudillo ger av problemen med att få folk i arbetsmarknadsutbildning,
            att det inte skulle finnas platser och så vidare är inte den bild
            jag får när jag är ute i landet och pratar med arbetsförmedlare.
            Jag har varit ute och träffat ganska många vid det här laget.
            De jag talar med säger i stället att de inte har några problem
            att erbjuda utbildningar till dem som önskar och som är lämpliga.
            De säger också att det finns pengar till detta. Så den bild som
            Astudillo försöker att förmedla stämmer inte.
          </note>
          <note>
            Jag kan berätta att mellan åren 1995 och 1999 var jag facklig
            ledamot i en arbetsförmedlingsnämnd i Västsverige. Då såg jag
            hur socialdemokratiska regeringar under den perioden gjorde precis
            det som alliansen gör nu. När konjunkturen blev bättre minskade
            man antalet platser i arbetsmarknadsutbildningarna, precis på
            samma sätt som regeringen gör i dag. Det är ganska naturligt.
          </note>
          <note>
            Den här svartmålningen av regeringens politik tycker jag är väldigt
            tråkig. Jag vill faktiskt passa på att tacka arbetsmarknadsministern
            för ett gott och framgångsrikt arbete, trots de ständiga påhoppen
            och den här svartmålningen från oppositionen.
          </note>
          <note type="speaker">
            Anf. 84 Arbetsmarknadsminister SVEN OTTO LITTORIN (m):
          </note>
          <note>
            Fru talman! Jag tror i grunden att Luciano Astudillo och jag
            delar samma mål, nämligen att man ska se till att folk kommer
            tillbaka i arbete så snabbt som möjligt. Vi kan naturligtvis diskutera
            den rätta nivån och det rätta antalet yrkesinriktade arbetsmarknadsutbildningar
            i Arbetsförmedlingens regi under den tidiga fasen av arbetslöshet.
          </note>
          <note>
            Som jag sade i den förra interpellationsdebatten har vi valt
            att fokusera huvuddelen av resurserna på dem som har varit arbetslösa
            länge, genom jobb- och utvecklingsgarantin och jobbgarantin för
            unga. Det är den bedömning vi har gjort i det rådande konjunkturläget.
          </note>
          <note>
            Jag kan återigen säga att rapporten från IFAU och betänkandet
            som vi fick från Utredningen om arbetsmarknadspolitiska utbildningar
            är viktiga inslag i hur vi ska förbättra arbetet. Det stod mycket
            klokt i de utredningarna till exempel när det gäller validering
            och en del annat som är oerhört viktigt och som vi tar till oss
            i det fortsatta arbetet.
          </note>
          <note type="speaker">
            Anf. 85 LUCIANO ASTUDILLO (s):
          </note>
          <note>
            Fru talman! Det är väldigt kul att Jan Ericson från utskottet
            också vill vara med och ta diskussionen kring en så angelägen
            fråga som den här. Jag hade hoppats att fler moderater skulle
            ta debatten med mig. Jag förstår att Littorin verkligen behöver
            hjälp för att på något sätt lägga om den bild som alla ändå ser.
            Långtidsarbetslösheten har inte gått ned. Det vet både statsrådet
            och Jan Ericson. Långtidsarbetslösheten för dem som står längst
            bort ligger på samma höga nivå. Socialbidragskostnaderna kanske
            ni inte har koll på, men då kan ni ringa Anders Borg och kolla.
          </note>
          <note>
            Det vi nu ser är att den borgerliga regeringen har lagt grunden
            för ett nytt utanförskap. Ni har till exempel förstört a-kassan
            så att fler än 400 000 människor har lämnat den inkomstförsäkring
            och den trygghet som ändå fanns i den. Det är mer än hela Malmös
            och Lunds befolkning tillsammans. Nu vänder konjunkturen, och
            fler och fler saknar den trygghet som inkomstförsäkringen ändå
            innebar. Vad ska hända med dem?
          </note>
          <note>
            Ni har lagt grunden för ett annat Sverige, där de sociala klyftorna
            ökar och fattigdomen blir allvarligare. Det är en enfaldig och
            enkelspårig politik. Eller som Littorin själv säger: Det finns
            bara en väg.
          </note>
          <note>
            Ni slarvar. Ni drar inte rätt slutsatser, och det är det mest
            allvarliga. Men kompisar till er gör det. I det senaste numret
            av Folkpartiets medlemstidning finns en väldigt intressant artikel.
            Jag ska överlämna den till statsrådet senare. Det är en lång intervju
            med Maria Mattsson Mähl som är folkpartist. Hon säger att regeringen
            monterar ned yrkesutbildningarna. Det är alltså inte jag som säger
            det utan en folkpartist. Vidare står det: Regeringen ritar om
            Sveriges utbildningskarta men glömmer att de arbetsmarknadsutbildningar
            man skär ned har försett den svenska industrin med arbetskraft.
            I värsta fall kan det leda till att företagen flyttar utomlands.
          </note>
          <note>
            Det här säger en folkpartist inte jag. Det är allvarligt, det
            här. Man försitter chans efter chans. IFAU, Åsa Sohlmans utredning,
            SNS konjunkturråd, Konjunkturinstitutet, arbetsförmedlingarna
            som jag har träffat och de rapporter som de skriver, Svenskt Näringsliv
            alla säger att det behövs en högre nivå på arbetsmarknadsutbildning
            för att matcha dem som är långtidsarbetslösa med de jobb som ändå
            kommer. Men det finns bara en väg.
          </note>
          <note>
            Vi socialdemokrater säger, och här finns kanske den tydligaste
            skiljelinjen mellan oss två och mellan socialdemokratin och den
            borgerliga regeringen, att även om vi ibland kan vara överens
            om målen finns det skillnader i hur vi tar oss till målet. Genom
            att investera i människor lägger vi grunden för att de kan ta
            de jobb som kommer. Genom att investera i kvalificerade yrkesutbildningar
            kan människor utvecklas, ta chanser, börja om på nytt! Genom att
            investera kan de företag som i dag efterfrågar arbetskraft få
            den kompetenta arbetskraft de efterfrågar.
          </note>
          <note>
            Men nej. Det finns bara en väg. Och den enda vägen kommer att
            vara det som avgör nästa val.
          </note>
          <note type="speaker">
            Anf. 86 JAN ERICSON (m):
          </note>
          <note>
            Fru talman! Jag tror att det mesta är sagt i den här debatten.
            Luciano Astudillo talar gång på gång om att regeringen i dag försitter
            chans efter chans. Jag tycker i stället att vi har tagit en massa
            chanser. Vi har tagit alla de chanser som Socialdemokraterna försatt
            under sina tolv år. Det tycker jag är jättebra. Jag har inget
            att tillägga.
          </note>
          <note type="speaker">
            Anf. 87 Arbetsmarknadsminister SVEN OTTO LITTORIN (m):
          </note>
          <note>
            Fru talman! När argumenten tryter brukar Luciano Astudillo höja
            tonläget och anklaga mig för både det ena och det andra.
          </note>
          <note>
            Låt mig i stället återgå till den grundläggande diskussionen
            i interpellationen. Det är klart att om de arbetsmarknadspolitiska
            utbildningarna ensamma hade varit svaret på frågan om att lösa
            matchningsproblem och få fler tillbaka i arbete skulle vi inte
            ha haft några som helst problem under den föregående mandatperioden
            eftersom vi då hade en av världens högsta andel av den arbetsföra
            befolkningen i arbetsmarknadspolitiska utbildningar. Det visade
            sig inte vara svaret på frågan.
          </note>
          <note>
            De arbetsmarknadspolitiska utbildningar vi har ska vara av hög
            kvalitet. De ska utgå från att den enskilde ska hjälpas tillbaka
            till arbete så snabbt som möjligt. Sedan säger också Sohlmans
            utredning, och jag delar den synen, att man måste dimensionera
            nivåerna på antalet i arbetsmarknadspolitiska utbildningar efter
            det konjunkturläge som råder. Det är precis samma sak som Socialdemokraterna
            i alla tider, utom just valår, har gjort.
          </note>
          <note>
            I grunden kan man naturligtvis diskutera om det är 7 000, 10
            000 eller 12 000. Det handlar hela tiden om att göra en avvägning
            av begränsade resurser. Vi har gjort den här avvägningen för att
            kunna lägga mer resurser inom ramen för jobbgarantin för unga
            och för att hjälpa dem som har sett både en och annan högkonjunktur
            passera revy utan att ta sig in på arbetsmarknaden. Det måste
            vara vår främsta uppgift att hjälpa dem tillbaka och sänka trösklarna.
          </note>
          <note type="speaker">
            Anf. 88 LUCIANO ASTUDILLO (s):
          </note>
          <note>
            Fru talman! I grund och botten är Littorin och jag väldigt överens
            om en grej: De arbetsmarknadsutbildningar vi har måste ha en hög
            kvalitet så att de leder till jobb. Där är Littorin och jag helt
            överens med Sohlman.
          </note>
          <note>
            Men sedan avviker Littorin, från övriga Sverige för övrigt, från
            Sohlmans utredning, från Svenskt Näringsliv, från Konjunkturinstitutet
            och från arbetsförmedlingarna. De säger nämligen att ni ligger
            på en för låg nivå. Så är det. Företagen ropar efter utbildad
            arbetskraft, och ni förser inte Arbetsförmedlingen med resurser
            så att människor kan få hjälp att ta de jobb som ändå kommer.
            Det är det som det innebär att försitta chansen att inte ta till
            vara den konjunktur vi har och hjälpa dem som står längst bort
            från arbetsmarknaden.
          </note>
          <note>
            Sedan kan man stå här och prata fint och nästan låta som om vi
            är överens. Men där ute i verkligheten ser vi ett helt annat Sverige
            växa fram.
          </note>
          <note>
            Jag ska avslutningsvis ändå citera IFAU och den utvärdering som
            kom precis vid årsskiftet: Yrkesinriktad arbetsmarknadsutbildning
            sänker arbetslösheten. Det gäller alla grupper och kurser, och
            störst utväxling får lågutbildade och de som är födda utanför
            Norden.
          </note>
          <note>
            Littorin, ta en koll på vilka det är som är långtidsarbetslösa
            i vårt land! Titta på vilka det är som tvingas uppbära socialbidrag!
            Ni försitter chansen, och det beror framför allt på att ni har
            valt en helt annan strategi. Ni har valt att ge mer pengar till
            dem som redan har. Ni har valt att i stället för att investera
            i människor jaga dem. Ni har valt att öppna för en låglönearbetsmarknad.
          </note>
          <note>
            Överläggningen var härmed avslutad.
          </note>
          <note>
            13 § Svar på interpellationerna 2007/08:428 och 431 om förebyggande
            arbetsmiljöarbete
          </note>
          <note type="speaker">
            Anf. 89 Arbetsmarknadsminister SVEN OTTO LITTORIN (m):
          </note>
          <note>
            Fru talman! Eva-Lena Jansson och Torbjörn Björlund har ställt
            frågor till mig om Arbetsmiljöverkets verksamhet och om arbetsmiljöpolitiken.
          </note>
          <note>
            Jag vill börja med att upprepa det jag har framfört vid ett flertal
            tillfällen i frågesvar och interpellationssvar vad gäller Arbetsmiljöverkets
            verksamhet. De anslagsminskningar som genomförs under perioden
            20072009 kommer, när de är helt genomförda, att innebära att anslagsnivån
            kommer att ligga på i stort sett samma reala nivå som den gjorde
            i slutet av 1990-talet.
          </note>
          <note>
            Dessa besparingar, tillsammans med besparingar på en lång rad
            andra myndigheter, gjordes för att möjliggöra regeringens jobbpolitik,
            det vill säga satsningar på att få fler i arbete och att bryta
            utanförskapet för dem som står utanför arbetsmarknaden.
          </note>
          <note>
            Det står vidare klart att vi aldrig kommer att kunna nå alla
            arbetsplatser med statliga tillsynsinsatser, och det vore inte
            heller ett effektivt användande av resurserna. Om man ser till
            statistiken går det inte att utläsa att storleken på Arbetsmiljöverkets
            anslag per automatik påverkar antalet olyckor. Det som är avgörande
            är hur och med vilka metoder arbetet utförs. Inriktningen av tillsynsarbetet
            är att Arbetsmiljöverket ska fokusera på arbetsplatser med störst
            risk för ohälsa och olycksfall. Detta är en viktig prioritering
            för att kunna upprätthålla en effektiv tillsynsverksamhet.
          </note>
          <note>
            Det är bland anat mot den här bakgrunden av vikt att den statliga
            tillsynen över efterlevnaden av lagstiftningen kompletteras med
            aktiva parter på arbetsmarknaden. Fackliga organisationer och
            skyddsombud har viktiga uppgifter i fråga om hur arbetsmiljöarbetet
            på arbetsplatserna ska organiseras och bedrivas. Skyddsombuden
            har också möjlighet att ingripa vid missförhållanden och uppmärksamma
            tillsynsmyndigheten på dessa förhållanden och eventuella lagbrott.
          </note>
          <note>
            Staten stöder den regionala skyddsombudsverksamheten med drygt
            100 miljoner kronor. Detta stöd är högre nu än i slutet av 1990-talet.
            Vid en jämförelse med andra länder kan konstateras att systemet
            med regionala skyddsombud inte förekommer annat än undantagsvis
            i andra länder. Det svenska statliga stödet till den verksamheten
            torde således vara ganska unikt.
          </note>
          <note>
            Inom Arbetsmarknadsdepartementet pågår sedan en tid ett arbete
            med att ta fram underlag för en diskussion och överväganden om
            den framtida arbetsmiljöpolitiken. Startskottet för detta arbete
            var det seminarium om arbetsmiljön och utanförskapet som hölls
            den 22 augusti 2007. Promemorian Arbetsmiljön och utanförskapet
            en tankeram för den framtida arbetsmiljöpolitiken (Ds 2008:16),
            som Torbjörn Björlund hänvisar till, är ett led i detta arbete.
            Promemorian presenterades den 21 februari.
          </note>
          <note>
            Promemorian ska utgöra ett underlag för fortsatta diskussioner
            bland annat med arbetsmarknadens parter. Jag har bjudit in dessa
            parter för sådana diskussioner i ett samråd den 4 april.
          </note>
          <note>
            Promemorian innehåller en faktaredovisning och vissa slutsatser
            om principiella utgångspunkter för den fortsatta diskussionen.
            Jag vill till skillnad mot Torbjörn Björlund inte dra några förhastade
            slutsatser om vilka åtgärder som behöver vidtas. Det är det som
            den strategi och den handlingsplan som så småningom ska tas fram
            ska ge svar på. Jag vill nu ge utrymme för en öppen, bred och
            engagerad diskussion om dessa frågor bland annat med utgångspunkt
            från promemorian.
          </note>
          <note>
            Nu ska vi vända på alla stenar för att hitta den arbetsmiljöpolitik
            som kan fungera på ett effektivt sätt i dagens arbetsliv. Nu ska
            vi göra de analyser som behövs av utvecklingen i arbetslivet och
            av arbetsmiljön och av vilka styrmedel som är effektivast. Vi
            ska klara ut statens roll kontra arbetsmarknadsparternas roll.
            En del i detta är naturligtvis också Arbetsmiljöverkets roll,
            uppgifter och framtida resurser.
          </note>
          <note>
            En huvudinriktning i arbetsmiljöpolitiken är, och ska naturligtvis
            också i fortsättningen vara, att arbetsmiljöarbetet ska förebygga
            ohälsa och olycksfall i arbetet. Självklart måste en strävan alltid
            vara att förbättra det förebyggande arbetet.
          </note>
          <note>
            När jag pratar om att politiken måste bli mindre reaktiv menar
            jag följande. Arbetsmiljöpolitiken har ofta kommit att bli huvudsakligen
            reaktiv på risker och problem i arbetslivet och har därigenom
            uppfattats stå i motsatsställning till en politik för kreativitet,
            jobb och tillväxt. Jag menar att vi måste vända på det resonemanget
            och hitta fler styrmedel som bejakar en god arbetsmiljö. Arbetsmiljöpolitiken
            måste ges en mer offensiv och positiv innebörd. Det är ute i företagen
            och på arbetsplatserna som det ska finnas ett intresse och starka
            motiv för arbetsmiljöarbetet. Om det behövs att dessa motiv lyfts
            fram, förtydligas och förstärks så är det en av arbetsmiljöpolitikens
            uppgifter.
          </note>
          <note>
            Det ska inte enbart handla om att förhindra en dålig arbetsmiljö
            utan i mycket högre grad om att se arbetsmiljön som något som
            kan utveckla såväl individer som verksamhet och vara en framgångsfaktor
            och ett konkurrensmedel. Denna innebörd har arbetsmiljöfrågorna
            redan för många företag och andra verksamheter. Det handlar därför
            om att förstärka och utveckla denna syn på arbetsmiljöfrågorna.
          </note>
          <note>
            En annan viktig utgångspunkt för det fortsatta arbetet är följande.
            Arbetsmiljön och arbetsmiljöpolitiken har stor betydelse för att
            möjliggöra regeringens jobbpolitik, en politik som innebär att
            alla som vill och kan arbeta ska ha möjlighet att göra det utifrån
            sina egna förutsättningar. Den ska tillsammans med jobbpolitiken
            bidra till att minska utanförskapet på arbetsmarknaden och inom
            arbetslivet genom att inte bara skapa förutsättningar för fler
            arbeten utan även arbeten med goda och utvecklande arbetsvillkor,
            som ger möjlighet för fler att delta i arbetslivet.
          </note>
          <note type="speaker">
            Anf. 90 EVA-LENA JANSSON (s):
          </note>
          <note>
            Fru talman! Jag har ställt en interpellation till arbetsmarknadsminister
            Sven Otto Littorin. Orsaken till interpellationen är att den borgerliga
            regeringen har gjort besparingar på över 150 miljoner kronor på
            Arbetsmiljöverket, något som har försämrat myndighetens möjligheter
            att göra inspektioner på arbetsplatser. De har blivit väldigt
            mycket färre. Arbetsmiljöverket har alltså fått försvårade omständigheter,
            kan man säga.
          </note>
          <note>
            Nyligen presenterad statistik i LO-tidningen visar att anmälningarna
            om arbetsmiljöbrott har fördubblats på fem år. Bara under det
            senaste året var ökningen 50 procent, enligt Brottsförebyggande
            rådet som också berättar att polisen fick in 1 102 arbetsmiljöbrott
            under förra året.
          </note>
          <note>
            I Örebro uppmärksammades nyligen en byggarbetsplats, bygget av
            Lek- och buslandet, där arbetsmiljön lämnade mycket övrigt att
            önska vad gällde skyddsutrustning, användning av förbjudna ämnen
            med mera.
          </note>
          <note>
            Dessutom visade det sig att de slovenska och polska arbetarna
            bodde i bygglokaler där det fanns mycket byggdamm och tinnerångor.
            Fackförbundet Byggnads uppmärksammade Arbetsmiljöverket som senare
            gjorde ett föranmält besök och då kunde konstatera att arbetsgivaren
            hade gjort vissa förbättringar.
          </note>
          <note>
            Arbetsmiljöinspektören säger i en radiointervju med hänvisning
            till det här exemplet att man får många tips från allmänheten
            och facken om dålig arbetsmiljö. Men man kan inte åka ut till
            alla de här platserna: Vi har dessvärre inte den bemanningen.
          </note>
          <note>
            Då har jag ställt frågan till arbetsmarknadsministern vad han
            tänker vidta för åtgärder för att säkerställa att Arbetsmiljöverkets
            inspektionsuppdrag ska kunna säkerställas. Jag kan tyvärr inte
            utläsa några som helst svar på den frågan.
          </note>
          <note>
            Däremot svarar arbetsmarknadsministern mig, fru talman, att fackliga
            organisationer och skyddsombud har viktiga uppgifter i fråga om
            hur arbetsmiljöarbetet på arbetsplatserna ska organiseras och
            bedrivas. Skyddsombuden har också möjlighet att ingripa vid missförhållanden
            och uppmärksamma tillsynsmyndigheten på dessa förhållanden och
            eventuella lagbrott.
          </note>
          <note>
            Det var precis det Byggnads gjorde i Örebro. Problemet är att
            Arbetsmiljöinspektionen då svarar: Vi kan inte åka ut till alla
            ställen. Vi har inte de resurserna.
          </note>
          <note>
            Det finns också många arbetsplatser i dag där man inte har kollektivavtal,
            där det inte finns några skyddsombud. Då är Arbetsmiljöverkets
            inspektörer jätteviktiga i arbetet med att fånga upp problem som
            allmänheten uppmärksammar dem på.
          </note>
          <note>
            Om Arbetsmiljöverket inte har de här resurserna, vem ska då försöka
            åtgärda de här problemen? I svaret pekar Sven Otto Littorin på
            att man skulle kunna införa flera styrmedel. Då blir min fråga:
            Vad är det för styrmedel som arbetsmarknadsministern tänker på?
            Är det böter till arbetsgivaren, högre böter än i dag? Är det
            större sanktionsmöjligheter? Kan man prata om att Arbetsmiljöverket
            kommer att få göra oanmälda besök? Det inspektören också sade
            i radiointervjun var nämligen att man ofta föranmälde att man
            skulle komma, därför att det gav mindre arbete för Arbetsmiljöverket.
            Då hade arbetsgivaren ofta hunnit städa upp innan man kom ut.
          </note>
          <note>
            Det jag egentligen skulle vilja veta, det som ursprungsfrågan
            handlade om, är om ministern är beredd att vidta åtgärder för
            att se till att Arbetsmiljöverkets inspektionsuppdrag säkerställs.
            Och vad är det egentligen du tänker göra för att arbetsmiljöbrotten
            ska minska? Jag tycker att jag fortfarande inte har fått svar
            på det.
          </note>
          <note type="speaker">
            Anf. 91 TORBJÖRN BJÖRLUND (v):
          </note>
          <note>
            Fru talman! Jag vill tacka arbetsmarknadsministern för svaret.
            Tyvärr tycker jag att det som vanligt inte är något nytt som framkommer
            i svaret. Det är undanglidande och passivt. Känslan av att regeringen
            duckar för den här kritiken, därför att den är berättigad, infinner
            sig genast när man läser svaret.
          </note>
          <note>
            Först och främst ser jag inget direkt svar på mina två väldigt
            konkreta frågor. Många vackra ord, många omskrivningar och mycket
            sådant som man vill försöka väva in, men inga direkta svar.
          </note>
          <note>
            I min interpellation hänvisar jag till ett brev från LO-distriktet
            i Norrbotten. De efterlyser en konsekvensanalys av de beslut som
            har tagits sedan regeringsskiftet. Det finns flera andra grupper
            och instanser som har frågat samma sak. Det finns ingen sådan
            konsekvensanalys. Departementsskrivelsen, som på något sätt ska
            vara ett upplägg för att man ska få någon slags diskussion om
            det här, är ingen konsekvensanalys. Det är gamla fakta som har
            funnits länge. Det finns liksom ingen utgångspunkt i den som är
            ny.
          </note>
          <note>
            Jag menar att de beslut som togs för ungefär ett och ett halvt
            år sedan fattades utan vetskap om vilka konsekvenser det här faktiskt
            skulle få. Det hade varit logiskt att göra någon slags konsekvensanalys
            innan besluten fattades. Men som det har visat sig senare har
            regeringen gjort till regel att besluten tas fort och att det
            blir fel. Naturligtvis kunde man ha gjort en analys innan man
            lade ned Arbetslivsinstitutet och innan man drog ned på Arbetsmiljöverkets
            verksamhet.
          </note>
          <note>
            Frågan är om regeringen har varit så dåligt insatt i de här frågorna
            att man faktiskt inte förstått vad som kan komma att hända och
            sannolikt kommer att hända.
          </note>
          <note>
            Andra har varit inne på att vi ska titta framåt lågkonjunktur
            som är på gång och så vidare. Kommer arbetsmarknaden att vika?
            Vilka är det som kommer att ta stryk? Det kommer definitivt att
            bli svårare att upprätthålla nivån i arbetsmiljöarbetet. Den kommer
            att sjunka.
          </note>
          <note>
            Kunskap är en av de viktigaste faktorerna enligt den departementsskrivelse
            som kom nyligen. Är det också något nytt? Varför slår man sönder
            en fungerande struktur på kunskapsområdet på Arbetslivsinstitutet
            och Arbetsmiljöverket när man vet att kunskap är oerhört viktigt?
          </note>
          <note>
            Det är förvånande att man tänker så bakvänt, att man tar bort
            något som behövs, som man vet behövs, för att sedan komma tillbaka
            och försöka hitta något annat sätt. Det är mycket märkligt att
            göra så i stället för tvärtom, det vill säga ta in kunskapen och
            sedan se vilka åtgärder som vidtas.
          </note>
          <note>
            Det känns lite märkligt att kopplingen mellan tillsyn, kontroll
            och förebyggande arbete är så bortglömd. Vi vet att kunskapen
            som har tagits in via Arbetsmiljöverket om en utbyggd tillsyn
            är en förutsättning för ett bra förebyggande arbete. Kunskap tas
            in genom att ha bevakning på arbetsmiljön på arbetsmarknaden.
            Då blir det bra kunskap. Kunskap kan användas för att förebygga
            att saker inte ska hända i framtiden. Det är märkligt att man
            inte ser kopplingen.
          </note>
          <note>
            Ministern sade också att skyddsombuden har en viktig uppgift.
            Jättebra. Det är självklart. Men är det meningen att de, med minskade
            resurser, ska sköta myndighetens uppgifter? Kan det läggas på
            skyddsombuden att göra det som myndigheten ska göra? Det kan bli
            fallet, och det kan vara riskabelt. Det blir definitivt ett ökat
            tryck på skyddsombuden. Det är inte rimligt med tanke på minskade
            möjligheter till en bra utbildning.
          </note>
          <note>
            Sedan finns argumentet att nivån är som i slutet av 90-talet.
            Hur bra var det då? Var arbetsmiljön ett himmelrike i slutet av
            90-talet? Då hade vi kanske fått tillbaka nivån. Självklart inte.
            Det finns fortfarande mängder av problem som måste åtgärdas och
            mängder av saker som med hjälp av tillsyn av Arbetsmiljöverket
            kan bygga upp ett bra förebyggande arbete.
          </note>
          <note type="speaker">
            Anf. 92 Arbetsmarknadsminister SVEN OTTO LITTORIN (m):
          </note>
          <note>
            Fru talman! Det är lite olika saker vi diskuterar på samma gång.
            Först är det frågan om anslagens storlek. Jag kan naturligtvis
            ha respekt för Torbjörn Björlunds och Eva-Lena Janssons grunduppfattning
            att anslaget borde vara högre. Jag har all respekt för den inställningen.
          </note>
          <note>
            Jag försöker argumentera för två saker i den delen. Om det vore
            så lätt att det fanns ett rakt samband mellan Arbetsmiljöverkets
            anslag och arbetsmiljön vore det lite lättare. Då skulle man hitta
            en optimal nivå med ett anslag som motsvarar noll arbetsplatsolyckor.
            Den finns inte.
          </note>
          <note>
            Nu är vi tillbaka på den nivå som gällde för knappt tio år sedan.
            Den följde på en rätt kraftfull ökning av anslaget under ett stort
            antal år under den förra regeringen där det inte syntes någon
            motsvarande förbättring av arbetsmiljöstatistiken. Det raka sambandet
            finns inte. Det är det ena resonemanget.
          </note>
          <note>
            Det andra resonemanget var att vi försökte se över alla våra
            myndigheter med utgångspunkt i att se vilken politik vi kan driva,
            vilka resurser vi kan finna tillgängliga för att göra det som
            var helt nödvändigt för att se till att sänka trösklarna tillbaka
            på arbetsmarknaden. Jag är medveten om att vi också där har olika
            uppfattning om vad som behöver göras.
          </note>
          <note>
            Det här är ett diskussionspaket som vi kan fortsätta att ha.
          </note>
          <note>
            Det andra diskussionspaketet handlar snarare om den mer framåtsyftande
            frågan. Jag uppfattar det som att vi har en gemensam målbild framför
            oss. Ingen av oss vill att någon ska må dåligt, skadas eller i
            värsta fall avlida på arbetet. Det är en uppfattning som vi är
            helt överens om.
          </note>
          <note>
            Hur når vi bäst dit? Hur ser vi till att få en arbetsmiljöpolitik
            som inte bara i den här kammaren utan också ute på landets arbetsplatser
            verkar i den riktningen, så att vi får fler framför allt arbetsgivare
            som inser att en god arbetsmiljö är en bra investering? Det är
            utan tvivel vettigt för den enskilde arbetstagaren. Vi såg en
            utredning för några år sedan som visade att produktionsbortfall
            och direkta kostnader för arbetsrelaterad ohälsa uppgår till 50
            miljarder per år. Det är ett enormt resursslöseri. Vi vill att
            folk ska stanna kvar på sina arbeten, inte bli sjuka och jobba
            mer. Det måste vara utgångspunkten.
          </note>
          <note>
            Hur ser vi till att arbetsgivarna känner att det är en bra investering
            för den enskilde, för arbetsplatsen, att vinsten ökar, att kostnaderna
            minskar för att rekrytera vikarier vid sjukdomsfall? Om vi kan
            få bukt med de 50 miljarderna eller förmodligen ännu mer i dagsläget
            vore det en ofantlig välgärning för samhällsekonomin.
          </note>
          <note>
            Vi menar att detta inte bara kan hanteras genom Arbetsmiljöverkets
            anslag. Det måste finnas något mer. Det måste också finnas en
            drivkraft hos arbetsgivare och andra aktörer att känna att det
            här är något vettigt, att det här är något vi ska jobba med. Det
            finns många goda exempel på bra arbetsgivare. Det är en dimension
            att lyfta fram goda arbetsgivare, goda exempel på arbetsgivare
            som agerar på ett bra och vettigt sätt.
          </note>
          <note>
            Vad mer kan man kan tänka sig? Arbetsmiljöpolitiken har tyvärr
            varit eftersatt i den allmänna debatten under lång tid. En diskussion
            har handlat bara om anslagen, och en annan diskussion har handlat
            om att många arbetsgivare har uppfattat det hela som reaktivt
            och kontrollerande att arbetsmiljöfrågorna har stått i konflikt
            med kreativitet, jobb och så vidare. Jag skulle vilja bryta den
            diskussionen och i stället försöka hitta lösningar på hur man
            kan göra det mer attraktivt att vara en god arbetsmiljöarbetsgivare.
          </note>
          <note>
            Syftet med departementsskrivelsen är att utgöra ett underlag
            för en sådan diskussion. Syftet är att så småningom komma fram
            med skarpa förslag. Jag vill i dagsläget gärna lyssna på parter,
            forskning och andra för att komma fram till dessa förslag.
          </note>
          <note type="speaker">
            Anf. 93 EVA-LENA JANSSON (s):
          </note>
          <note>
            Fru talman! Jag har tidigare refererat till LO-tidningen, och
            nu ska jag referera till LO-tidningen den 29 februari. Där fanns
            en artikel som handlade om att Sverige halkar ned i arbetsmiljöligan
            och att regeringens nedskärningar bryter mot ILO:s rekommendationer.
            Vad är ILO? Jo, det är FN:s organ för fackliga frågor. ILO konstaterar
            att regeringens nedskärningar bryter mot ILO:s rekommendationer.
          </note>
          <note>
            Nära var tredje arbetsmiljöinspektör försvinner, och Sveriges
            tidigare internationella topposition inom arbetsmiljöarbetet förvandlas
            till en plats långt ned på listan. Regeringens spariver inom Arbetsmiljöverket
            innebär att Sverige inte längre når upp till ILO:s rekommendation
            om 1 inspektör per 10 000 arbetstagare.
          </note>
          <note>
            I år i Sverige finns 0,8 inspektörer per 10 000, vilket är betydligt
            färre än övriga nordiska länder. Men regeringen slår ifrån sig
            kritiken.
          </note>
          <note>
            I det resonemang, fru talman, som arbetsmarknadsministern anför
            säger han att det inte finns något tydligt samband mellan antalet
            inspektörer och dålig arbetsmiljö. Om det fanns ett visst antal
            skulle det inte finnas en dålig arbetsmiljö.
          </note>
          <note>
            Kan det vara så att man genom ökade inspektionsmöjligheter upptäcker
            fler arbetsplatser med dålig arbetsmiljö? Fler inser att man borde
            anmäla det som händer på arbetet därför att det faktiskt är en
            arbetsmiljöolycka. Kan det finnas ett samband?
          </note>
          <note>
            När man diskuterar till exempel mäns våld mot kvinnor konstaterar
            man att fler anmäler, fast man tror inte att antalet brott har
            ökat utan att det är fråga om en medvetenhet. Jag tror att det
            är samma sak när det gäller arbetsmiljöfrågor. Ju fler som upptäcker
            att man inte borde acceptera det som händer på en arbetsplats,
            desto fler anmäler. Det är viktigt att ta ansvar och säga att
            det här inte är något som bara facket kan sköta utan att det är
            något som facket behöver stöd i. Då är Arbetsmiljöverket den tillsynsmyndighet
            som behövs.
          </note>
          <note>
            Att då dra ned med 150 miljoner kronor är ansvarslöst. Vi kan
            diskutera att det finns massor av saker som arbetsgivarna kan
            göra, men att säga att det är en principfråga och att arbetsgivarna
            måste inse hur lönsamt det är att syssla med arbetsmiljöfrågor
            visar att man är lite naiv.
          </note>
          <note>
            Jag har själv varit skyddsombud i över tio års tid, och jag har
            sett att arbetsmiljöfrågor hör till de svåraste fackliga frågorna
            som finns. Det är alltid segt att gå fram ett steg för att få
            en förbättrad arbetsmiljö.
          </note>
          <note>
            På de arbetsplatser i Sverige i dag där det inte finns någon
            facklig organisation som därmed kan utse ett skyddsombud och tillvarata
            arbetstagarnas frågor är det till Arbetsmiljöverket som den enskilde
            kan vända sig för en anmälan, om man ens vet om sina möjligheter,
            skyldigheter och rättigheter på arbetsmarknaden. Där är Arbetsmiljöverket
            den tillsynsmyndighet som kan vara ett stöd i arbetet.
          </note>
          <note>
            Vilka åtgärder är arbetsmarknadsministern beredd att vidta för
            att inspektionsuppdraget ska säkerställas? Jag har inte uppfattat
            att han har sagt att det finns någon som helst åtgärd som ska
            vidtas för att säkerställa inspektionsuppdraget.
          </note>
          <note>
            Om Arbetsmiljöverket säger att man inte kan åka ut på alla de
            arbetsplatser där allmänheten och facket talar om att det sker
            farliga saker, då har Arbetsmiljöverket inte de förutsättningar
            som verket behöver. Då är det viktigt att ansvarig minister talar
            om vad han tänker vidta för åtgärder.
          </note>
          <note type="speaker">
            Anf. 94 TORBJÖRN BJÖRLUND (v):
          </note>
          <note>
            Fru talman! Jag ska återgå lite grann till detta med 90-talet.
            Det är klart att det fanns en orsak till att man byggde upp ett
            arbetsmiljöarbete, som man gjorde för tio år sedan, med ökade
            anslag. Det fanns ett behov, och jag menar att det behovet finns
            fortfarande.
          </note>
          <note>
            Dessutom finns det i dag flera faktorer som påverkar. Arbetsmarknadsministern
            säger att det inte finns någon direkt rak koppling och inte något
            rakt samband mellan Arbetsmiljöverkets pengar och verksamheterna
            i sig. Var tar man reda på det? Var får man reda på att det inte
            finns något rakt samband? Man vet ju att antalet skyddsinspektörer
            i dag minskar och att det direkt påverkar möjligheterna till tillsyn.
          </note>
          <note>
            Dessutom har dessa arbetsmiljöinspektörer en oerhört viktig uppgift
            när det gäller just förebyggande, utbildning och så. De har kunskap
            som ska spridas vidare. Om de försvinner drabbar det naturligtvis
            arbetsmiljöarbetet. Jag menar att det är ett rakt samband.
          </note>
          <note>
            Dessutom finns det ett antal faktorer i den här regeringens arbetsmarknadspolitik
            som påverkar väldigt mycket. Det som tas upp i skrivelsen är till
            exempel fler korta osäkra anställningar och tillfälliga anställningar.
            Det är något slags bild av hur den framtida arbetsmarknaden kommer
            att se ut. Om det är så kommer det definitivt att påverka arbetsmiljöarbetet,
            och det slår också mot just det långsiktiga arbetsmiljöarbetet.
          </note>
          <note>
            Vem tycker att det är bättre att som skyddsombud jobba med arbetsmiljön
            på en arbetsplats om man inte vet hur länge man är kvar? Man är
            där ett halvår kanske, och sedan ska man till nästa arbetsplats.
            Man vet inte. Det är uppenbart att det blir ett problem om man
            inte kan rekrytera via facket. De åtgärder som den här regeringen
            har vidtagit mot facket avlövar deras möjlighet att jobba på ett
            bra sätt då man lägger på dem mer uppgifter. Det är väldigt motsägelsefullt.
          </note>
          <note>
            Vi ska vara klara över att det finns väldigt många arbetsgivare,
            vilket också står i skrivelsen, som i dag tänker på kort sikt.
            Det är jättebra om det finns arbetsgivare som tänker på lång sikt
            och ser det som en konkurrensfördel att ha en bra arbetsmiljö,
            men det finns väldigt många som inte gör det, och kanske inte
            kan göra det. Det är säkert inte illvilja, men de kan inte göra
            det därför att de sitter i en kortsiktig ekonomisk situation.
            Majoriteten av företagen i Sverige har mindre än nio anställda,
            och det är oftast företag som sitter trångt ekonomiskt.
          </note>
          <note>
            Det som händer nu är att det goda arbetsmiljöarbetet försvinner.
            De siffror som har varit bra och som har varit på väg ned kommer
            att vända. Jag är övertygad om att det inom ett år säkert kommer
            att vara en märkbar förändring. När vet vi inte, men låt oss säga
            att det kanske syns om ett år.
          </note>
          <note>
            Vi kunde ha fått lite inblick i det här om man hade gjort rätt
            från början och gjort det som jag efterlyser, en konsekvensanalys
            av de beslut som man tar när man drar ned. Först tar man bort
            Arbetslivsinstitutet, och sedan drar man ned på Arbetsmiljöverket.
            Man kunde ha gjort detta det hade inte varit så farligt och hade
            inte tagit så lång tid. Sedan kunde man ha gjort de här förändringarna
            om man hade fått fram att det var bra saker att göra.
          </note>
          <note>
            Jag tror att möjligheten blir sämre för Arbetsmiljöverket att
            reagera på signaler från de skyddsombud som gör nedslagen och
            tillsynen på arbetsplatsen. Det är ett rakt samband, enligt mig.
            Det kommer att påverka arbetsmiljön och just det som jag efterlyser
            i interpellationen, ett bra förebyggande arbetsmiljöarbete. Det
            kommer att drabba, och det kommer att bli sämre.
          </note>
          <note>
            I slutändan tycker jag att vi ska ta upp en fråga som vi har
            haft uppe förut. Vi har tagit upp nollvisionen när det gäller
            dödsfall i arbetslivet, och jag tycker att ministern skulle kunna
            ansluta sig till den rakt av. Jag är osäker på om han törs göra
            det. Med de förändringar som nu genomförs på arbetsmiljöområdet
            kommer det att bli mycket svårare. Hur ska man kunna förebygga
            dödsfall på arbetsplatserna om man inte har ett bra arbetsmiljöarbete,
            både förebyggande och reaktivt, när det gäller just det som händer
            med farliga arbetsmiljöer och farliga arbetsplatser?
          </note>
          <note type="speaker">
            Anf. 95 Arbetsmarknadsminister SVEN OTTO LITTORIN (m):
          </note>
          <note>
            Fru talman! Först får jag säga ett tack till både Eva-Lena Jansson
            och Torbjörn Björlund för att de tar upp de här frågorna. Jag
            tror att vi delar engagemanget i arbetsmiljöfrågor. Jag tycker,
            som jag sade tidigare, att det här är frågor som har hamnat i
            det allmänpolitiska bakvattnet alldeles för länge. Det har inte
            hänt så mycket på de här områdena.
          </note>
          <note>
            När det gäller Eva-Lena Janssons konkreta reflexioner kan jag
            konstatera att ILO:s styrelserekommendation inte tar hänsyn till
            de 100 miljoner per år som vi lägger på den regionala skyddsombudsverksamheten.
            Det finns inte med i beräkningsunderlaget över huvud taget. Det
            är, som jag sade i mitt första inlägg, en svensk konstruktion
            som vi har att ta hänsyn till.
          </note>
          <note>
            När det gäller sambandet mellan Arbetsmiljöverkets anslag och
            olycksstatistik, sjukdomar och arbetsplatsrelaterade arbetsmiljöproblem,
            vill jag säga att jag naturligtvis är full av beundran över arbetsmiljöinspektörernas
            viktiga arbete. Jag ser det snarare så här: Vi kan naturligtvis
            diskutera nivån på anslaget, och jag är övertygad om att Arbetsmiljöverket
            med dagens anslag kan uppfylla sitt viktiga uppdrag.
          </note>
          <note>
            Men jag skulle vilja stödja arbetsmiljöinspektörerna i deras
            arbete genom att skapa ett bättre drag från arbetsgivarna att
            bli bättre på att tänka i arbetsmiljöbanor.
          </note>
          <note>
            Eva-Lena Jansson frågade lite retoriskt: Ska jag bara tro på
            arbetsgivarnas vilja att göra det här, och så händer ingenting?
            Nej, jag kan nog se att det behövs ekonomiska incitament för arbetsgivarna,
            både åt det ena och åt det andra hållet. Jag tycker att bland
            annat det är en viktig utgångspunkt att diskutera när vi nu tar
            nästa steg efter att departementsskrivelsen, tankeramen, har kommit.
            Kan vi hitta sådana system som premierar bra arbetsgivare och
            kanske också är lite mer hårda mot arbetsgivare som inte följer
            regler och inte har en god arbetsmiljö?
          </note>
          <note>
            Jag har inget exakt svar på det, ska jag säga, och det är därför
            vi försöker bjuda in till en väldigt bred och öppen debatt med
            parterna, med forskningen och med andra samhällsaktörer som är
            engagerade.
          </note>
          <note>
            Frågan om inspektörer togs också upp. Sven-Erik Österberg och
            jag pratade i en debatt för inte så länge sedan om personer som
            utnyttjas på svensk arbetsmarknad, och vi återkommer till den
            viktiga diskussionen i nästa interpellationsdebatt. Jag konstaterar
            att ungefär 93 procent av löntagarna omfattas av kollektivavtal
            på svensk arbetsmarknad. Det är väldigt bra.
          </note>
          <note>
            Jag konstaterar också att vi har 150 000 förtroendevalda i den
            fackliga rörelsen, och det ska då ställas i relation till de knappt
            500 anställda på Arbetsmiljöverket. Min slutsats av det, om det
            är 500 eller 600 jämfört med de 150 000 som dagligen är ute hos
            er, är att det sätter de här frågeställningarna lite i relation
            till varandra. Jag tror inte att det ena ska ersätta det andra,
            men jag tror att man måste hitta en god balans där.
          </note>
          <note>
            Torbjörn Björlund pratade slutligen om otrygga anställningar
            och så vidare. Det är inte riktigt den bild man får när man läser
            statistiken. Tvärtom är jag väldigt glad över att nästan alla
            nya jobb som har tillkommit under det senaste året har varit just
            tillsvidareanställningar. Jag är också väldigt glad över att deltidsarbetslösheten
            har sjunkit med en femtedel under det senaste året. Det är den
            snabbaste nedgång i deltidsarbetslöshet som vi har sett, och definitivt
            en betydligt starkare nedgång i deltidsarbetslöshet än när Socialdemokraterna
            hade makten.
          </note>
          <note>
            Den slutliga frågan var nollvisionen när det gäller dödsolyckor.
            I grunden är det väldigt lätt att ansluta sig till det. Ingen
            ska behöva dö på jobbet, och ingen ska behöva vare sig skadas
            eller bli sjuk på jobbet. Det måste vara vår grundläggande målsättning.
            Det är alldeles självklart. Exakt hur ska vi nå dit? Ja, det är
            ett ständigt förbättringsarbete för att hitta de rätta formerna
            på alla möjliga vis, för att se till att det förhoppningsvis kommer
            att bli ett uppnåeligt mål.
          </note>
          <note type="speaker">
            Anf. 96 EVA-LENA JANSSON (s):
          </note>
          <note>
            Fru talman! Jag konstaterar i alla fall att jag inte får några
            direkta svar på frågan hur Arbetsmiljöverkets inspektionsuppdrag
            ska säkerställas.
          </note>
          <note>
            Inspektörerna konstaterar själva: Vi kan inte göra de inspektioner
            som behöver göras. Vi kan inte åka ut till alla arbetsplatser
            där facket har anmält och där allmänheten har kontaktat oss.
          </note>
          <note>
            Jag vet inte om vi ska förvänta oss att Arbetsmiljöverkets granskningsuppdrag
            ska skötas av Uppdrag granskning . Det är inte riktigt så det
            är tänkt, att de ska vara en myndighet på den här sidan. Det blir
            väldigt mycket fokus på en del arbetsplatser, men sedan finns
            alla de arbetsplatser som inte får plats i tv-rutan, som inte
            är tillräckligt mediala men där det ändå finns stora problem och
            dit skyddsombudet, om det finns något sådant, försöker få arbetsmiljöinspektörerna
            att komma. Det är en svårighet när de inte har tid.
          </note>
          <note>
            Arbetsmarknadsministern säger att han har ett stort intresse
            för frågorna, men min fråga blir då: Varför gör du ingenting och
            varför drar du ned på pengarna till arbetsmiljöarbetet? Jag uppfattar
            att Arbetsmiljöverket är en viktig del i just det förebyggande
            arbetsmiljöarbetet, och att ta bort resurser från dem innebär
            att man försämrar arbetet.
          </note>
          <note>
            Som skyddsombud har man en väldigt utsatt position. Jag har sagt
            det tidigare, och jag säger det igen. Du hamnar i press hos arbetsgivaren.
            Det är väldigt enkelt att inte göra någonting som skyddsombud.
            Det är mycket svårare att till exempel med hänvisning till arbetsmiljölagens
            6 kap. 6 a § begära att arbetsgivaren ska vidta åtgärder för att
            uppnå en tillfredsställande arbetsmiljö. Men jag vet också vilka
            reaktioner man kan möta från arbetsgivaren när man hänvisar till
            6 kap. 6 a §. Det är inte positivt.
          </note>
          <note>
            Vi kommer att fortsätta att ställa frågor till dig, Sven Otto
            Littorin, därför att vi tycker att du inte tar arbetsmiljöarbetet
            på tillräckligt stort allvar.
          </note>
          <note type="speaker">
            Anf. 97 TORBJÖRN BJÖRLUND (v):
          </note>
          <note>
            Fru talman! Arbetsmarknadsministern går in på frågan om parterna,
            deras uppgift och ansvar. Jag tycker att det är bra. Problemet
            är, som jag sade förut, att mycket av det som har hänt på arbetsmarknadsområdet
            har vingklippt facket de som enligt arbetsmarknadsministern har
            ett stort ansvar att ta hand om detta.
          </note>
          <note>
            Om man tittar på vilka åtgärder man har vidtagit finns det en
            sak som man kan fundera över. Man har tagit bort ansvaret för
            arbetsgivarna att göra rehabiliteringsutredningar. Det skulle
            vara något slags ekonomiskt incitament att se till att de gör
            det. Hur gör man det? Det finns ingen rim och reson i det resonemanget.
            Ska man klämma åt dem för att de ska ta ett ansvar och sedan ta
            bort ansvaret? Det blir ju jättesvårt då.
          </note>
          <note>
            Jag är osäker på hur många arbetsgivare som har viljan att göra
            ett väldigt bra arbetsmiljöarbete om det kostar en massa pengar.
            De har ju också avvägningar att göra. Det är dilemmat med detta.
            Det har varit viktigt att bygga upp arbetsmiljöarbetet för att
            försvara de anställda och deras arbetsmiljö och deras möjlighet
            att verka i en bra arbetsmiljö.
          </note>
          <note>
            Det är lite svårt med otrygga anställningar. I departementsskrivelsen
            gör man kopplingen till att det faktiskt är en förändrad arbetsmarknad
            som kommer framöver. I dag är det en försämrad möjlighet att över
            huvud taget vara med i a-kassan, och man har lägre a-kassenivåer.
            Det är klart att det påverkar arbetsmarknaden på många sätt och
            även dem som jobbar. Det finns ett klart samband. Det vet arbetsmarknadsministern.
          </note>
          <note>
            Frågan är om man i sin iver att skapa en bra jobbpolitik gör
            det på arbetsmiljöns bekostnad. Jag tror att det är så. Det är
            beklämmande att det är så. Jag tror att man kan göra bådeoch.
            I stället för att sänka skatter kan man till exempel satsa pengar
            på bra arbetsmiljö. Det tror jag definitivt vore bra.
          </note>
          <note>
            Jag vill avslutningsvis be om ursäkt för min raspiga röst. Jag
            tror inte att den beror på arbetsmiljön här i riksdagen utan på
            något annat.
          </note>
          <note>
            Jag förväntar mig en bra argumentation i slutklämmen.
          </note>
          <note type="speaker">
            Anf. 98 Arbetsmarknadsminister SVEN OTTO LITTORIN (m):
          </note>
          <note>
            Fru talman! Jag noterar att det är flera som är raspiga på rösten,
            både i kammaren och på andra ställen.
          </note>
          <note>
            Jag kan bara konstatera, Eva-Lena Jansson, att det inte är någon
            nyhet att en myndighet vill ha högre anslag. Det är väl självklart
            att det är så. Det skulle säkert lösa en del andra problem.
          </note>
          <note>
            Jag är övertygad om att Arbetsmiljöverket kommer att kunna fullgöra
            sitt uppdrag med det anslag man nu har. Det är naturligtvis myndighetens
            uppgift att organisera sitt arbete på det optimala sättet. Jag
            har fullt förtroende för Mikael Sjöberg och ledningen för Arbetsmiljöverket
            när man arbetar med de här frågorna. Vi diskuterar detta fortlöpande.
          </note>
          <note>
            Jag vill slutligen välkomna Eva-Lena Janssons och Torbjörn Björlunds
            engagemang i den här frågan och välkomna er till den fortsatta
            debatten. Med den här departementsskrivelsen som underlag och
            de partsråd som vi ska ha den 4 april kommer vi att fortsätta
            ett fördjupningsarbete på ett antal fronter i de här frågeställningarna.
            Det kommer att finnas gott om utrymme att delta i debatten. Jag
            ska försöka hålla en linje som syftar till att minska kostnaderna
            för arbetsrelaterad ohälsa, kostnaderna för samhällsekonomin och
            för den enskilde och försöka se till att vi arbetar för att vi
            ska få ett större drag i frågan, det vill säga att det blir mer
            uppmärksamhet och gärna att vi hittar ekonomiska incitament för
            arbetsgivare att bli bättre arbetsgivare också i arbetsmiljöfrågor.
            Jag välkomnar er i debatten. Det blir spännande.
          </note>
          <note>
            Överläggningen var härmed avslutad.
          </note>
          <note>
            14 § Svar på interpellation 2007/08:436 om villkoren för utländsk
            arbetskraft
          </note>
          <note type="speaker">
            Anf. 99 Arbetsmarknadsminister SVEN OTTO LITTORIN (m):
          </note>
          <note>
            Fru talman! Sven-Erik Österberg har frågat mig vilka åtgärder
            jag avser att vidta för att garantera att utländsk arbetskraft
            som arbetar i Sverige får rimliga arbetsvillkor.
          </note>
          <note>
            Som bakgrund till frågan nämner Sven-Erik Österberg ett antal
            rapporter om hur utländsk arbetskraft utnyttjas under slavliknande
            förhållanden i Sverige.
          </note>
          <note>
            Som jag har sagt i flera interpellationsdebatter under hösten,
            även i en interpellationsdebatt med Sven-Erik Österberg den 16
            november 2007 avseende samma fråga, är det inte acceptabelt att
            människor utnyttjas i vårt land. När en medborgare från ett land
            utanför EU söker tillstånd för att arbeta i Sverige görs därför
            en prövning av de överenskomna anställningsvillkoren för att se
            till att dessa är rimliga. För närvarande pågår ett arbete med
            att ta fram förslag till ett helt nytt nationellt regelverk som
            har till syfte att underlätta rekryteringen av arbetskraft från
            tredjeland, samtidigt som det säkerställs att tredjelandsmedborgaren
            erbjuds minst samma villkor som arbetstagare i övrigt i Sverige.
            Det pågår också förhandlingar om gemensamma regler inom EU med
            syfte att bland annat skydda tredjelandsmedborgare mot lönedumpning
            och motverka snedvridning av konkurrens.
          </note>
          <note>
            Det är också angeläget att det finns kännbara sanktioner för
            de arbetsgivare som utnyttjar illegal arbetskraft. Redan i dag
            är det ett brott mot utlänningslagen att anställa personer från
            tredjeland som inte har rätt att arbeta i Sverige. Det är en polisiär
            fråga att hantera och utreda denna brottslighet. Även på detta
            område pågår förhandlingar på EU-nivå om gemensamma regler. Reglerna
            syftar till att förhindra att tredjelandsmedborgare utsätts för
            exploatering och att den arbetsgivare som olagligen utnyttjar
            dessa personer ska drabbas av kraftfulla sanktioner i olika former.
            Sverige deltar aktivt i dessa förhandlingar. När vi ska genomföra
            kommande EG-direktiv i svensk rätt kommer vi naturligtvis att
            se över hela det aktuella regelverket.
          </note>
          <note>
            Som jag också sade i den förra interpellationsdebatten med Österberg
            så har vi i stora drag en bra arbetsrättslig skyddslagstiftning.
            Tillsyn över efterlevnaden av arbetsmiljö- och arbetstidslagstiftningen
            utövas av Arbetsmiljöverket. Verket ska fokusera på arbetsplatser
            med störst risk för ohälsa och olycksfall. Detta är en viktig
            prioritering för att kunna upprätthålla en effektiv tillsynsverksamhet.
          </note>
          <note>
            Det är viktigt att den statliga tillsynen av lagstiftningen kompletteras
            med att parterna på arbetsmarknaden är aktiva. Fackliga organisationer
            och skyddsombud har viktiga uppgifter i fråga om hur arbetsmiljöarbetet
            på arbetsplatserna ska organiseras och bedrivas. Skyddsombuden
            har också möjlighet att ingripa vid missförhållanden och uppmärksamma
            tillsynsmyndigheten på dessa förhållanden och eventuella lagbrott.
          </note>
          <note>
            Det är också viktigt att vi upprätthåller den svenska modellen
            med ansvarstagande parter som i kollektivavtal kommer överens
            om rimliga villkor och vakar över villkorens efterlevnad. Den
            enskilde kan behöva stöd från eller företrädas av den fackliga
            organisationen när missförhållanden uppstår och lagregler överträds.
          </note>
          <note>
            Jag vill liksom tidigare nämna det arbete som pågår med att se
            över arbetsmiljöpolitiken. Den 21 februari presenterades promemorian
            Arbetsmiljön och utanförskapet en tankeram för den framtida arbetsmiljöpolitiken
            (Ds 2008:16). De förhållanden som Österberg pekar på finns det
            anledning att uppmärksamma i den fortsatta diskussionen om den
            framtida arbetsmiljöpolitiken.
          </note>
          <note>
            Det pågår också ett arbete inom Regeringskansliet med att ta
            fram en handlingsplan mot människohandel, bland annat med syfte
            att motverka arbetskraftsexploatering. I januari presenterades
            promemorian Människohandel för arbetskraftsexploatering m.m. kartläggning,
            analys och förslag till handlingsplan (Ds 2008:7). I promemorian
            finns ett 30-tal förslag för att förebygga och bekämpa människohandel
            för arbetskraftsexploatering, motverka efterfrågan och skydda
            och stödja offer för sådan handel. Som exempel på förslag kan
            nämnas att informationsmaterial för utländsk arbetskraft om vilka
            regler som gäller på svensk arbetsmarknad bör tas fram, att personal
            vid utlandsmyndigheter bör utbildas för att kunna identifiera
            personer som riskerar att utnyttjas och att en nationell hjälptelefon
            inrättas dit offer ska kunna ringa för att få det stöd och skydd
            som de behöver.
          </note>
          <note type="speaker">
            Anf. 100 SVEN-ERIK ÖSTERBERG (s):
          </note>
          <note>
            Fru talman! Tack, arbetsmarknadsministern, för svaret. Jag vet
            inte om arbetsmarknadsministern har ändrat taktik. Svaren i de
            här interpellationsdebatterna är väldigt omfångsrika och långa.
            Det är bra. Jag tar det som ett tecken på att arbetsmarknadsministern
            ser seriöst på den här debatten.
          </note>
          <note>
            Anledningen till att jag ställde den här interpellationen är,
            precis som jag skriver, ett par uppmärksammade fall där utländsk
            arbetskraft for väldigt illa i södra Sverige. Efter det att jag
            skrev interpellationen var arbetsmarknadsministern och jag som
            av en händelse i en gemensam tv-debatt där man, i ett kanske ännu
            mer uppmärksammat fall, uppmärksammade hur det går till.
          </note>
          <note>
            Jag har bara utgått ifrån, och jag har ingen anledning att tro
            något annat, att arbetsmarknadsministern, som han säger, tar avstånd
            från detta. På den punkten är vi helt överens. Vi tycker att det
            är avskyvärt, skulle jag tro. Så här ska det inte gå till. Människor
            utnyttjas på ett felaktigt sätt. Attityden från dem som utnyttjar
            dem gör att man känner ett starkt obehag över hur det går till.
          </note>
          <note>
            Så långt är vi överens.
          </note>
          <note>
            Frågan är hur vi åtgärdar detta. Vad gör vi åt att det är så
            här? Det finns säkert inga enkla lösningar. Jag vill inte heller
            gå så långt att jag påstår att det här problemet började i och
            med att Sven Otto Littorin blev arbetsmarknadsminister. Det har
            naturligtvis förekommit tidigare också. Däremot tror jag att det
            är väldigt viktigt hur regeringen agerar.
          </note>
          <note>
            Arbetsmarknadsministerns muntliga tillkännagivande om att han
            tar avstånd från detta är bra. Men nu gäller det också att visa
            vilka muskler som finns när det gäller vad man gör med det här.
            Vi kan nog säga att problematiken har blivit större med tiden.
          </note>
          <note>
            Jag kan koppla detta till den förra debatten och säga att en
            del av problemet gäller vad det finns för resurser att sätta in.
            Det finns väl ingen numerär i detta sammanhang, alltså att det
            är optimalt med ett exakt antal personer på Arbetsmiljöverket.
            Men det oroar mig, precis som jag har sagt tidigare, att det är
            225 personer som har fått sluta där. Jag utgår från att de har
            gjort någonting när de har varit där och att det inte blir gjort
            nu.
          </note>
          <note>
            Det är 50 anställda ute i den regionala verksamheten som sägs
            upp. Det är alltså färre inspektörer. Vi ser att vi har färre
            inspektörer än i våra grannländer. Vi har 0,7 inspektörer per
            10 000 anställda. Danmark har 1,78, och Norge har 1,85. Kvaliteten
            kanske inte ligger exakt i volym till dessa skillnader. Men det
            är klart att fler inspektörer också ger större möjligheter att
            göra någonting åt detta.
          </note>
          <note>
            Jag blir inte särskilt imponerad heller när arbetsmarknadsministern
            hänvisar till en hjälptelefon. Hur ska de som inte kan språket
            och som blir livrädda när någon kommer in hitta en hjälptelefon?
            De kommer inte att kunna ringa. Vem svarar i denna hjälptelefon?
            Jag kan tänka mig att det inte är någon på departementet. Det
            är väl någon annan som svarar. Jag tycker att man verkar lite
            desperat när det gäller vad man ska hitta på.
          </note>
          <note>
            Det är klart att det finns skyddsombud. Men just i dessa fall
            är det ingen facklig verksamhet som kommer in. Jag tror att man
            måste vidta en rad olika åtgärder för att komma till rätta med
            detta. Jag har tidigare talat om punktinsatser. Vi vet vilka branscher
            som är särskilt utsatta. De finns inom byggsektorn. Nu var det
            fråga om ett lager. Men det kanske inte är det mest förekommande.
            Vi vet att det förekommer mycket i skoglig verksamhet, som jag
            pekade på tidigare. Vi vet att det förekommer under bär- och skördesäsonger
            på vissa ställen också. Det är klart att vi skulle sätta in åtgärder
            där. Det får en preventiv effekt om man vet att det är väldigt
            stor risk att det blir en inspektion där det framkommer att detta
            inte ska förekomma.
          </note>
          <note>
            Det kanske allvarligaste är att om vi inte kan stävja detta slår
            vi också undan benen på den seriösa företagsverksamheten som följer
            regler. Då får vi en uppluckring underifrån som oroar mig väldigt
            mycket.
          </note>
          <note type="speaker">
            Anf. 101 Arbetsmarknadsminister SVEN OTTO LITTORIN (m):
          </note>
          <note>
            Fru talman! Ja, jag tror att Sven-Erik Österberg och jag i grunden
            är helt överens. Det som har visats i medierna, och det som inte
            har visats i medierna, av denna karaktär är förfärligt. Det är
            väldigt lätt att bli upprörd över de förhållanden som råder och
            över den totala otrygghet som råder.
          </note>
          <note>
            I detta inslag i Uppdrag granskning och på andra håll har det
            varit personer som antingen är papperslösa eller som varken har
            uppehålls- eller arbetstillstånd i Sverige och därmed riskerar
            omedelbar utvisning om de själva uppmärksammar sin situation.
          </note>
          <note>
            Sven-Erik Österberg efterlyser punktinsatser och så vidare. Man
            ska komma ihåg att det som sker här i dag är olagligt enligt utlänningslagen.
            Det är en polisiär uppgift att utreda den typen av brott, inte
            en facklig uppgift, när det gäller just den här specifika frågan.
          </note>
          <note>
            Jag ser framför mig fyra spår att utgå från. Det första spåret
            gäller en fråga som vi måste jobba mer med. Där tror jag också
            att vi är helt överens. Det handlar om att få en så snabb behandling
            av immigrationsärenden som möjligt, så att den period då man lever
            i ett vakuum av ett icke-beslut blir så kort som möjligt. Det
            gäller asylärenden, men det gäller naturligtvis också de som av
            andra skäl söker uppehålls- och arbetstillstånd i Sverige. Har
            man väl fått sitt uppehålls- och arbetstillstånd ska samma regler
            naturligtvis gälla för alla på svensk arbetsmarknad.
          </note>
          <note>
            Det andra spåret handlar om att det så småningom kommer att bli
            olika regler för arbetskraftsinvandring från tredjeland som följer
            på Kakiutredningen, alltså Kommittén för arbetskraftsinvandring.
            Där kommer det också att bli en del förändringar som tar sikte
            på just denna problematik.
          </note>
          <note>
            Det tredje spåret handlar just om kraftfullare sanktioner. Det
            diskuterade vi också i Uppdrag granskning . I utlänningslagens
            5 § stipuleras vad som gäller när man begår denna typ av brott.
            Och jag är inte alls främmande för att se över om man ska skärpa
            det. Jag tror att det möjligen kan behövas för att man ska motverka
            och avskräcka de hemskheter som vi har sett exempel på.
          </note>
          <note>
            Parallellt med det pågår det nu, som både Sven-Erik Österberg
            och jag naturligtvis vet, ett arbete på EU-nivå när det gäller
            till exempel sanktionsdirektiv och annat. Där är vi väldigt aktiva
            för att komma till stånd med denna typ av regelförändringar som
            kan behövas för att försvåra den här typen av hemsk exploatering.
          </note>
          <note>
            Det fjärde spåret handlar om det som jag nämnde, nämligen den
            departementspromemoria som är en genomgång av ett antal aktiviteter.
            Jag kan förstå att det låter lite lustigt med en hjälptelefon.
            Men det är inte det enda. Det finns ytterligare 32 förslag eller
            vad det är som just syftar till att man steg för steg, tillsammans
            med de andra åtgärderna som jag nyss nämnde, gör det lite lättare
            att anmäla och för att kunna få upp denna frågeställning till
            ytan och kunna hantera den.
          </note>
          <note>
            Här behövs det naturligtvis också en ordentlig medial uppmärksamhet.
            Det är viktigt. Jag konstaterar att det varken var facket med
            sina 150 000 förtroendevalda eller Arbetsmiljöverket med sina
            knappt 500 medarbetare som upptäckte det nyss nämnda fallet som
            vi diskuterade i till exempel Uppdrag granskning utan att det
            var medierna. Jag tror dessvärre att det är det som vi kommer
            att få se framöver. Av olika skäl kommer det att behövas en stark
            uppmärksamhet för att så att säga tvinga ljuset på denna typ av
            oseriösa arbetsgivare som i strid med lagen anställer folk under
            slavliknande förhållanden. Det är helt orimligt. De fyra spår
            som jag nämnde tror jag åtminstone är ett sätt att komma lite
            närmare en lösning och en hantering av denna typ av frågor.
          </note>
          <note type="speaker">
            Anf. 102 SVEN-ERIK ÖSTERBERG (s):
          </note>
          <note>
            Fru talman! Sanktionsavgifterna nämndes även i den debatt som
            vi hade tidigare. Jag förmodar att arbetsmarknadsministern har
            tänkt lite grann på detta också. Det skulle vara intressant att
            få veta lite mer exakt hur tankarna går där. Hur stora skulle
            de vara, och hur skulle de tillämpas? Jag är för sanktionsavgifter,
            kan jag säga. Jag tror inte att de löser hela problematiken. Men
            jag tror i alla fall att det kan vara väldigt viktigt när någon
            väl blir fälld att straffet också blir kännbart. Så här beter
            man sig inte. Samhället måste vara tydligt här. I dag är det väldigt
            små sanktionsavgifter. Det innebär i princip att man bara kör
            vidare.
          </note>
          <note>
            Sedan kan man fundera på de andra delarna. Hur förbättrar man
            efterlevnaden av lagarna? Jag är inte den som skriker om att man
            ska skärpa lagar rakt över. Jag tycker inte att det är lagarna
            som är problemet. Vi har egentligen bra arbetsmiljölagar och andra
            lagar. Problemet här är att tillsynen och efterlevnaden inte fungerar
            som vi har tänkt.
          </note>
          <note>
            Arbetsmarknadsministern har nämnt facket som en möjlighet. Det
            finns 150 000 förtroendevalda. Jag har tidigare sagt att det är
            klart att jag är besviken på det sätt som regeringen hanterar
            de fackliga organisationerna. De har blivit försvagade genom en
            rad olika åtgärder, vilket gör att de inte med samma kraft har
            kunnat ägna sig åt detta. Det finns andra bekymmer inom de fackliga
            organisationerna. Det gäller minskade medlemstal, ökade kostnader
            och så vidare.
          </note>
          <note>
            Hotell- och Restaurangsfackets ordförande Ella Niia har pekat
            på hur man kan kontrollera efterlevnaden och hur facket kan vara
            en resurs också på arbetsplatser där man har kollektivavtal men
            inte följer dem och där man inte har några medlemmar. Det är också
            viktigt för att inte få en sådan konkurrens i detta sammanhang
            också.
          </note>
          <note>
            Birgitta Nyström gjorde tidigare en utredning om detta. Det blev
            ett slags handslag mellan LO och Svenskt Näringsliv, och man tyckte
            att man kunde hantera detta. Om man hade sett dagens situation
            skulle man kanske ha funderat vidare på om det inte borde ha gjorts
            någonting i fråga om detta. Det finns en del förslag där som jag
            faktiskt tycker att man kan fundera vidare på i fråga om hur man
            ser till att efterlevnaden fungerar, och där den fackliga organisationen
            kan vara ett tydligt redskap.
          </note>
          <note>
            Jag förstår att det i arbetsmarknadsministerns parti kan vara
            känsligt att ge facket en ökad makt på arbetsplatser. Men eftersom
            arbetsmarknadsministern är så väldigt positiv till fackets inställning
            om vad man skulle göra här, tycker jag att vi kunde få se en liten
            glidning. Kan de inte få lite större möjligheter? Det syftar ju
            till det som arbetsmarknadsministern efterlyser, nämligen att
            se till att det blir bättre på arbetsplatserna.
          </note>
          <note>
            Det finns en annan del som är väldigt viktig. Det är att det
            sker en utveckling i samhället. Jag har sett det själv. Vi har
            en länsväg som går förbi där jag bor, och det var någon som klagade
            på snöröjningen där. Det visade sig att det var NCC som hade vunnit
            upphandlingen om den någon gång. Men sedan hade man förhandlat
            ned detta så att den entreprenör som körde bilen var i fjärde
            led. Man har alltså underentreprenör på underentreprenör. Det
            var alltså den fjärde som sedan skulle göra jobbet. Så där ser
            det ut på många arbetsplatser. Det företag som inledde är väl
            seriöst i sig i fråga om de regler som finns. Men hur sker jobbet
            nere i leden sedan?
          </note>
          <note>
            I skogsbranschen är det precis likadant; skogsbolagen har entreprenörer
            i flera led. Hur kontrollerar vi att det inte sker felaktigheter
            där? Det är ofta där som den utländska arbetskraften kommer in
            på felaktiga grunder. Det är sällan på grund av skogsbolaget självt
            som det har skett.
          </note>
          <note>
            Jag pekade på möjligheten, som arbetsmarknadsministern avvisade,
            att huvudentreprenören har ett huvudansvar för underentreprenörerna.
            Det skulle styra upp detta en hel del.
          </note>
          <note>
            Jag har pekat på några förslag, och jag har några till i sista
            inlägget.
          </note>
          <note type="speaker">
            Anf. 103 Arbetsmarknadsminister SVEN OTTO LITTORIN (m):
          </note>
          <note>
            Fru talman! Jag är glad över engagemanget. Eftersom vi delar
            problembilden blir det vettigt att diskutera dessa förslag och
            se dem i olika ljus. Ibland är vi kanske överens och ibland inte.
          </note>
          <note>
            När det gäller sanktionerna är jag glad att vi är överens. Utlänningslagen
            är en fråga för Justitiedepartementets hantering, och de tittar
            på den samtidigt som de tittar på sanktionsdirektivdiskussionen
            som pågår inom Europeiska unionen. Jag kan försäkra Sven-Erik
            Österberg om att jag kommer att ligga på i den frågan, för jag
            tror också att det är en bra idé med starkare sanktioner här.
            Det är bra som avskräckning och som straff för att man begår lagbrott,
            vilket har gjorts för att utnyttja och exploatera arbetskraft
            på den svenska arbetsmarknaden som är helt skyddslös. Jag tror
            att vi kan hitta någon typ överenskommelse på olika sätt, och
            det skulle jag välkomna.
          </note>
          <note>
            Man skulle kunna drista sig till att kritisera facket för att
            inte bry sig om de papperslösa utan ägna sig åt annat i stället.
            Det framgick också i den här debatten och på andra håll. Men om
            jag nu inte ska göra det utan i stället fokusera på det som var
            Sven-Eriks förslag, nämligen att ge facket lite ytterligare maktmedel,
            vill jag säga att det är viktigt att vi skiljer på rollerna och
            håller isär dem. Det finns en lång rad integritetsfrågor i detta
            som också är viktiga att ta hänsyn till. Jag konstaterar att Datainspektionen
            har fått ögonen på det nya byggnadsavtalet vad gäller till exempel
            löneuppgifter för personer som inte är medlemmar i facket. Jag
            kan tänka mig att det finns liknande diskussioner.
          </note>
          <note>
            Jag tycker i grunden att facket gör och borde göra ett bra arbete
            för att påkalla uppmärksamhet i dessa frågor men att det sedan
            är en polisiär uppgift när det handlar om lagbrott. Då är det
            polisen som ska utreda och lagföra det.
          </note>
          <note>
            När det gäller entreprenadansvaret är jag inte riktigt lika överens
            med Sven-Erik Österberg. Även detta är föremål för en förhandling
            om ett framtida EU-direktiv. Den är, vad jag förstår, i ett ganska
            kritiskt skede just nu. Vi får se var det landar någonstans. Min
            tveksamhet rör inte målsättningen att vi på något sätt hittar
            ett större ansvar. Den grundtanken kan jag dela. Däremot är jag
            tveksam till formen för detta.
          </note>
          <note>
            Jag tycker att man är lagligt ansvarig för sina egna handlingar.
            Sedan har man ett mer moraliskt ansvar för att man handlar upp
            goda tjänster. Det är precis som att Sven-Erik och jag säkert
            vill se till när vi köper saker att de inte är tillverkade av
            barnarbetare. Det är ett moraliskt ansvar, och det har man naturligtvis.
            Men att utsträcka det till att också bli ett legalt ansvar för
            andra, tredje och fjärde led är jag mycket tveksam till. Man är
            legalt ansvarig för sina egna handlingar. Begår man lagbrott ska
            man straffas hårt för det. Inte minst när det handlar om värnlösa
            människor som exploateras på svensk arbetsmarknad. I övrigt är
            jag, som sagt, mycket tveksam till att utsträcka ett sådant entreprenadansvar.
          </note>
          <note>
            Nu är jag mycket intresserad av att höra Sven-Eriks ytterligare
            förslag.
          </note>
          <note type="speaker">
            Anf. 104 SVEN-ERIK ÖSTERBERG (s):
          </note>
          <note>
            Fru talman! Det fanns ett intressant förslag som byggbranschen
            tillsammans med byggfacket utverkade för några år sedan där man
            var ganska överens. Det fanns en oro också från byggarbetsgivarna
            för den oseriösa verksamheten.
          </note>
          <note>
            Jag kan hålla med arbetsmarknadsministern jag är snäll i dag
            och säga att det inte riktigt är som det ska vara. Det är lite
            som med schablonbeskattning. Det är inte riktigt så det ska vara,
            utan man ska skatta för det man har. Men ibland diskuteras former
            som man ändå kan fundera över och titta närmare på när man ser
            att det inte fungerar som det ska. Vad finns det för möjligheter?
            Det ursprungliga som var allra bäst kanske inte fungerar. Alternativ
            två kanske ändå är acceptabelt därför att det som händer inte
            är bra. Det var därför jag tyckte att det kunde finnas skäl att
            titta vidare på det.
          </note>
          <note>
            Mitt andra förslag gäller registrering eller certifiering av
            bemanningsföretag. Branschen har ibland själv talat om detta eftersom
            det i en bransch med låga kapitalkostnader är lätt att starta
            verksamhet. Jag säger inte att det är kutym att det förekommer
            sådant här i denna bransch, men det är lätt att det blir sådana
            inslag eftersom det har förekommit och eftersom risken är stor
            på de områden som har varit.
          </note>
          <note>
            När det gäller kritiken av facken är det inte så konstigt i fallet
            vi såg på lagret. Men som jag tror att jag sade tidigare är jag
            lite besviken över att facket på McDonalds inte upptäcker att
            det städas svart hela nätterna. Där borde det ha fungerat. Samtidigt
            är jag lika besviken på Svenskt Näringsliv som inte vill medverka
            till att man får ordning på detta genom att låta facket få större
            kontroll. Det går ut över deras seriösa medlemsföretag; de tar
            skada av detta. Jag tycker att arbetsmarknadens parter skulle
            kunna komma bättre överens och att Svenskt Näringsliv kunde ta
            några steg framåt och hjälpa till. Så här långt har de, vad jag
            har sett, bara motverkat detta.
          </note>
          <note type="speaker">
            Anf. 105 Arbetsmarknadsminister SVEN OTTO LITTORIN (m):
          </note>
          <note>
            Fru talman! Det är lätt att ansluta sig till Sven-Erik Österbergs
            besvikelse i båda dessa delar. Det borde finnas goda utrymmen.
            Varför inte ta upp även denna frågeställning när man sitter ned
            för en potentiell ny förhandling om ett nytt huvudavtal? Eller
            så kan man göra det inom ramen för Rådet för integration i arbetslivet.
            Det finns utrymmen och forum för att kunna göra detta.
          </note>
          <note>
            Jag håller helt med Sven-Erik Österberg; det måste vara ytterst
            genant för de McDonaldsrestauranger som vi pratar om att ha underleverantörer
            som har anställt personer som arbetar olagligt och utnyttjas på
            detta sätt. Det var därför som åtminstone två av de tre inblandade
            kedjorna omedelbart erbjöd de personer det handlar om ordentliga
            anställningar med rimliga villkor. Man skulle ha önskat att det
            hade skett innan Janne Josefsson var ute med kameran; det ska
            jag villigt hålla med om. Det ligger i huvudparternas intresse
            att medverka till detta.
          </note>
          <note>
            Vad gäller certifiering av bemanningsföretag: Jag förstår återigen
            syftet som är vällovligt och gott, nämligen att försöka städa
            upp i utkanten av en i övrigt seriös bransch. Man hade hoppats
            på en självsanering eller självreglering, att man på olika sätt
            internt i den här branschen, och i andra branscher, funderar över
            vad som är gott uppförande, har en moralisk kod och på annat sätt
            hanterar frågan.
          </note>
          <note>
            Jag välkomnar Sven-Erik Österbergs engagemang. Jag välkomnar
            att vi är överens om problembeskrivningen och att vi inte är alldeles
            oöverens om ett och annat av de tag som behöver tas. Jag ser fram
            emot att jobba mer i denna fråga och också att återkomma i den
            på olika vis.
          </note>
          <note>
            Överläggningen var härmed avslutad.
          </note>
          <note>
            15 § Svar på interpellation 2007/08:453 om social dumpning och
            EG-domstolen
          </note>
          <note type="speaker">
            Anf. 106 Arbetsmarknadsminister SVEN OTTO LITTORIN (m):
          </note>
          <note>
            Fru talman! Josefin Brink har frågat mig om jag är beredd att
            verka för att inskränkningar i strejkrätten och kollektivavtalsmodellen
            undanröjs på EU-nivå.
          </note>
          <note>
            När jag träffade ledande representanter för arbetsmarknadens
            parter den 28 januari för att diskutera frågor rörande Lavaldomen
            visade det sig att enighet rådde kring att vi kan och bör hantera
            konsekvenserna av domen genom åtgärder nationellt. Genom ändringar
            i lagstiftningen och i de kollektivavtal som ska tillämpas i förhållande
            till utländsk arbetskraft som utstationerats hit går det att komma
            till rätta med konsekvenserna av domen.
          </note>
          <note>
            Den 6 mars förordnades generaldirektören för Medlingsinstitutet,
            Claes Stråth, som särskild utredare i en kommande utredning rörande
            Lavalmålet och dess konsekvenser. Utredningsdirektiv kommer att
            beslutas snart. Utredningen kommer att verka i mycket nära samarbete
            med arbetsmarknadens parter.
          </note>
          <note>
            Enighet råder också om att debatten kring konsekvenserna av domen
            måste hållas sansad och balanserad. Det går att hantera konsekvenserna
            av Lavaldomen utan att vända sig till EU och exempelvis kräva
            särskilda undantag för den svenska kollektivavtalsmodellen i det
            nya fördraget. Ledande företrädare för parterna på arbetsmarknaden
            är starkt emot att sådana krav ställs i den fortsatta processen
            med Lissabonfördraget. Jag delar denna uppfattning.
          </note>
          <note>
            Min uppgift är att vid de tillfällen som erbjuds fortsätta att
            sprida kunskap om den svenska modellens funktion och fördelar
            på EU-nivå. Kommer frågor upp till diskussion inom ramen för lagstiftningsarbete
            eller vid andra tillfällen i EU-arbetet kommer jag givetvis att
            verka för att resultatet ska bli så bra som möjligt från svenska
            utgångspunkter.
          </note>
          <note>
            Min utgångspunkt är dock klar, nämligen att Lavaldomen inte innebär
            slutet för den svenska modellen på arbetsmarknaden. Jag är precis
            som arbetsmarknadens parter övertygad om att vi kan och bör lösa
            konsekvenserna av domen genom åtgärder på nationell nivå. Jag
            kommer naturligtvis att verka för att nödvändiga åtgärder vidtas,
            samtidigt som EG-rätten fullt ut respekteras.
          </note>
          <note type="speaker">
            Anf. 107 JOSEFIN BRINK (v):
          </note>
          <note>
            Fru talman! Jag får tacka arbetsmarknadsministern för svaret.
            Jag konstaterar emellertid att arbetsmarknadsministern inte riktigt
            tycks hänga med i vad som händer runt om i Europa, både inom fackföreningsrörelsen
            och i olika parlament. Arbetsmarknadsministern hävdar å det bestämdaste
            att det bara är åtgärder på nationell nivå, det vill säga anpassning
            av den svenska arbetsrätten och de svenska kollektivavtalen, som
            krävs för att hantera konsekvenserna av Lavaldomen. Om den saken
            råder dock ingen som helst enighet om man lyfter blicken lite
            grann. Tvärtom hävdar allt fler att det är på just EU-nivå som
            konsekvenserna måste hanteras och att frågan måste lyftas upp
            i den process som rör Lissabonfördraget.
          </note>
          <note>
            Exempelvis kräver Europafacket ett tillägg till Lissabonfördraget,
            en social klausul där rätten att vidta stridsåtgärder för att
            bekämpa social dumpning slås fast. Nu kan man fråga sig vilket
            värde en sådan klausul skulle ha om EG-domstolen fick ett Lavalmål
            på sitt bord, men helt klart är Europafackets inställning den
            att det är på EU-nivå och i samband med hanteringen av Lissabonfördraget
            som Lavaldomens konsekvenser måste hanteras.
          </note>
          <note>
            På Irland hålls i maj en folkomröstning om Lissabonfördraget.
            Där har LO gått ut och sagt att om man inte får garantier för
            rätten att vidta stridsåtgärder och bekämpa social dumpning kommer
            LO på Irland att kampanja för ett nej till Lissabonfördraget.
          </note>
          <note>
            I vårt grannland Danmark har parlamentet beslutat att man inte
            kommer att ta ställning till Lissabonfördraget förrän man ordentligt
            utrett konsekvenserna av Lavaldomen på den danska arbetsrätten
            och de danska kollektivavtalen. Anledningen till det är förstås
            att man vill hålla dörren öppen för att det kan behöva göras förändringar
            eller tillägg till Lissabonfördraget för att garantera de danska
            kollektivavtalen.
          </note>
          <note>
            Här i Sverige har de tre största avdelningarna i Byggnadsarbetareförbundet,
            de som närmast berörs av Lavaldomen får man väl säga, gått ut
            och krävt det som jag och Vänsterpartiet krävde i en debatt i
            kammaren i januari, nämligen att Sverige som villkor för att godkänna
            Lissabonfördraget ska kräva bindande garantier för rätten att
            vidta stridsåtgärder för att bekämpa social dumpning.
          </note>
          <note>
            Den svenska regeringen har tydligen inte hängt med i diskussionen,
            vilket jag tycker är lite egendomligt. Den svenska regeringen
            var ju part i målet i EG-domstolen. Det var den svenska regeringen
            som förde talan för de svenska kollektivavtalen och rätten att
            vidta stridsåtgärder och förlorade. Nu sitter denna regering,
            som har det största ansvaret i frågan, inte endast för löntagare
            i Sverige utan i hela Europa, och mer eller mindre rullar tummarna
            och säger: Ta det lugnt. Det är ingen fara. Det är i stort sett
            ingenting som har hänt. Vi behöver inte göra något särskilt. Vi
            kan ta ganska god tid på oss och se över det här, så sitt ned
            i båten.
          </note>
          <note>
            Statsminister Reinfeldt gick i veckan så långt att han i EU-nämnden
            sade att grundlagsrätten till stridsåtgärder inte påverkas alls
            av Lavaldomen. Det är en analys som, såvitt jag hört och läst,
            inte delas av någon enda människa. Därför måste man fråga sig:
            Är det regeringens åsikt i frågan? Är det Reinfeldts enmansanalys
            som gäller, alltså att ingenting har hänt när det gäller rätten
            att vidta stridsåtgärder? Det är i så fall en analys som går på
            tvärs mot vad alla andra seriösa bedömare tycker. Är det förklaringen
            till regeringens passivitet och försök att städa undan frågan?
          </note>
          <note type="speaker">
            Anf. 108 SVEN-ERIK ÖSTERBERG (s):
          </note>
          <note>
            Fru talman! Jag har ett mycket seriöst skäl till att delta i
            denna debatt. Det här är en stor och avgörande fråga. Arbetsmarknadsministern
            har varit tämligen tydlig med att han står för den svenska modellen.
            Jag vill säga att jag tänker följa denna fråga mycket noga eftersom
            jag är rädd för att det finns en glidning i detta. Flera tecken
            tyder på det.
          </note>
          <note>
            Vad gäller tillsättandet av utredaren och tidsperspektivet är
            jag bekymrad. Ett helt år har utredaren på sig och fortfarande
            finns inga direktiv. Det är bra att arbetsmarknadens parter finns
            med. Det finns en stor poäng med att utredaren kunde ha åtminstone
            ett delbetänkande klart innan AD gör den yttersta svenska tolkningen
            av domen. Det har betydelse för det fortsatta arbetet. Här kräver
            jag mer engagemang av regeringen just för att det inte ska ske
            en glidning som innebär att man i slutändan säger att det blev
            som det blev enligt de EU-regler som finns. Här har regeringen
            ett ansvar.
          </note>
          <note>
            Jag delar inte Josefin Brinks åsikt att man ska ha in detta i
            fördraget. Det finns många positiva delar i fördraget, sådant
            som vi har nytta av, och då tycker jag att det är fel att blanda
            in det här. Det innebär inte att man inte ska föra en debatt i
            frågan på EU-nivå.
          </note>
          <note>
            Jag tror att arbetsmarknadsministern vet att det kommer en mycket
            intressant dom på detta område i Tyskland i april. Där finns likartade
            delar. Jag hoppas naturligtvis att domstolen dömer till tyskarnas
            fördel, för då får vi domar som går på tvärs med varandra, vilket
            kan starta en intressant diskussion. Om den däremot blir i paritet
            med den svenska domen skulle jag vilja säga att vi i så fall får
            ett intressant läge. Då kommer tyskarna säkert att tycka att det
            inte ska vara på det sättet. En sådan diskussion kommer att uppstå.
          </note>
          <note>
            Josefin nämnde Irland och Danmark. Inte heller de gillar detta.
            I medlemsstat efter medlemsstat tycker man inte om konsekvenserna
            av Lavaldomen, och därför är det viktigt att den svenska regeringen
            agerar i EU. Europafacket har föreslagit en social klausul som
            skulle reglera frågan. Jag är inte jurist så jag vet inte hur
            exakt det skulle gå till, men det är viktigt att vi får ett besked
            från EU. Om det finns felaktigheter måste man justera dem.
          </note>
          <note>
            Dessutom kan man vara väldigt besviken på domstolen som egentligen
            inte tagit hänsyn till Europaparlamentets hantering av tjänstedirektivet.
            Då skulle tolkningen inte ha blivit som den blev.
          </note>
          <note>
            Jag är lite rädd för EU-arbetet på så sätt att jag tror att det
            var Leif Pagrotsky som talade om finlandisering man tackar och
            tar emot vad EU har. Jag tycker att regeringen kan skärpa tonen
            lite grann. När jag läste EU-nämndens protokoll blev jag ytterst
            besviken. Oppositionens krav var att statsministern skulle lyfta
            upp frågan. Nu förstår jag att man inte bara rusar in till Barroso
            med nya frågor, men det vi menar är att regeringen ska lyfta upp
            frågan på dagordningen. Svaret från statsministern var att han
            inte springer in på möten med lappar från oppositionen när ärendet
            inte finns med på dagordningen.
          </note>
          <note>
            Det handlar emellertid inte om oppositionen. Det handlar om de
            svenska löntagarnas rätt att kunna få korrekt betalt när de gör
            ett jobb i Sverige liksom de som kommer hit från andra länder
            så att vi inte får en lönedumpning. Det är vad det handlar om.
          </note>
          <note>
            Jag tycker att svaret var nonchalant och skulle vilja att arbetsmarknadsministern
            kommenterade det för att höra om han står bakom det eller om han
            tänker ta upp frågan för en intensivare diskussion för att se
            till att vi kan hävda vår ståndpunkt. Det gäller också tidsaspekten
            i Sverige. Kan man inte tänka sig att Stråth lämnar ett delbetänkande
            så att vi vet inriktningen på vad som behöver göras i svensk lag
            innan AD fäller sin dom?
          </note>
          <note>
            Ett helt år är en ganska lång tid. Det var mycket funderande
            i samband med tillsättandet av utredaren. Arbetsmarknadsministern
            kunde rasera a-kassan utan minsta utredning, medan det i detta
            fall väldigt mycket handlade om att känna sig för innan utredaren
            utsågs. Högre tempo, Littorin! Jag vill ha svar på det.
          </note>
          <note type="speaker">
            Anf. 109 Arbetsmarknadsminister SVEN OTTO LITTORIN (m):
          </note>
          <note>
            Fru talman! Att Josefin Brink och Vänstern är emot EU är inget
            nytt. Jag kan bara konstatera att efter det första mötet vi hade
            med parterna den 28 januari skrev LO-tidningen en ganska lång
            artikel med rubriken Alla nöjda efter första mötet. Jag kan säga
            att det är första gången jag fått den typen av rubrik. Jag tror
            att det beror på att vi var överens om inriktningen av arbetet,
            den ungefärliga tidsplanen och det ungefärliga engagemanget.
          </note>
          <note>
            För att svara på Sven-Erik Österbergs fråga vill jag säga att
            jag naturligtvis också hade hoppats på en något snabbare hantering.
            Det här är komplicerad teknisk-juridisk materia. Jag vet inte
            riktigt vad Sven-Erik Österberg fått det där året ifrån. Det får
            vi återkomma till. Direktiven är ännu inte antagna eller publicerade,
            så det ber jag att få återkomma till.
          </note>
          <note>
            Vi har nu ett läge där den svenska rätten står i konflikt med
            EG-rätten. Så kan vi naturligtvis inte ha det. Vi måste se till
            att kunna undanröja tveksamheter i den här frågan, och vi ska
            göra det på ett sådant sätt att vi garanterar den svenska modellens
            fortlevnad. Det måste vara min utgångspunkt.
          </note>
          <note>
            Jag är fullständigt övertygad om, precis som parterna var när
            vi satt runt bordet, att vi kommer att klara detta. En del handlar
            om anpassningar när det gäller den svenska lagstiftningen, men
            det handlar lika mycket, om inte mer, om anpassningar av kollektivavtalen
            så att vi får en ökad transparens och tydlighet.
          </note>
          <note>
            Det domen slår fast är precis tvärtemot det som Josefin Brink
            säger. Rätten att vidta stridsåtgärder slås tydligt fast i domen,
            tydligare än någonsin tidigare, och det är naturligtvis väldigt
            glädjande. Men det man kritiserar i domen är det faktum att byggnadsavtalet,
            som det här fallet rör, var så otydligt konstruerat att det inte
            gick att dra några slutsatser om vilket avtal som var bäst. Man
            kunde inte avgöra om det var rätt att vidta stridsåtgärder för
            att undantränga något av avtalen.
          </note>
          <note>
            Det ligger ett stort ansvar också på arbetsmarknadens parter
            att titta igenom sina avtal och se att de är så tydliga som möjligt.
            Hade byggnadsavtalet varit tydligare hade det här förmodligen
            aldrig kommit till domstolen, om jag ska vara helt ärlig. Därför
            finns det ett gemensamt intresse för lagstiftaren och parterna
            att lösa frågan så bra som möjligt.
          </note>
          <note>
            Det räcker naturligtvis inte. Vi måste göra mer. Jag har varit
            i ett otal kontakter med kommissionen och många av de andra medlemsländerna
            som undrar, diskuterar och vill prata med oss om detta. Jag har
            försökt redogöra för vår utgångspunkt och vårt angreppssätt.
          </note>
          <note>
            Dessutom är det klart att vi har fått ordentliga rapporter från
            EU:s sysselsättningskommitté, som hade en hearing om detta i slutet
            av februari. Det var också mycket intressant. Jag kommer att träffa
            John Monks på måndag bland annat och försöka diskutera denna och
            andra liknande frågor. Det är lite intressant att Etuc, den europeiska
            fackföreningsrörelsen, har en agenda och ett sätt att uttrycka
            sig på genom John Monks och ett något annat när man lyssnar på
            Wanja Lundby-Wedin.
          </note>
          <note>
            Jag väljer naturligtvis att utgå från att vi kan och ska hantera
            konsekvensen av domen på svensk arbetsmarknad genom olika åtgärder
            i lagstiftningshänseende. Vi kommer att ha ett väldigt brett direktiv
            för utredaren. Det kommer att beslutas alldeles inom kort. Skälet
            till att det har dragit ut lite på tiden är att vi, när vi nu
            har utredaren på plats, tillsammans med utredaren och parterna
            vill se till att direktivet blir så bra som möjligt och ha en
            så öppen attityd som möjligt i detta.
          </note>
          <note>
            När det gäller statsministern kan jag bara konstatera att jag
            i grunden inte har någon annan uppfattning i frågan. Vi löser
            inte detta med olika undantag i ett annars väldigt bra fördrag.
            Det handlar om ett konsekvent arbete med att lösa frågan på inhemsk
            nivå i samarbete med parterna och andra aktörer på arbetsmarknaden
            samt att fortsätta och intensifiera arbetet med att beskriva den
            svenska modellen på EU-nivå. Det gör vi till exempel i ett nytt
            så kallat flexicurity mission , som kommissionen har tagit initiativ
            till och där Sverige kommer att vara ett av fyra exempelländer.
          </note>
          <note type="speaker">
            Anf. 110 JOSEFIN BRINK (v):
          </note>
          <note>
            Fru talman! Grunden för den svenska kollektivavtalsmodellen är
            att staten inte ska lägga sig i kollektivavtalen. Är vi eniga
            om det? Parterna är fria att själva teckna vilka avtal de vill.
            Värnar man om den svenska modellen värnar man också om den rätten.
          </note>
          <note>
            Men plötsligt är det okej att juristerna i EG-domstolen ska gå
            in och detaljstyra hur de svenska kollektivavtalen ska vara utformade.
            För mig är det obegripligt hur man kan hävda att vi icke ska ha
            statlig styrning av kollektivavtalen men samtidigt säga att det
            däremot är helt okej om jurister i Bryssel bestämmer hur de svenska
            kollektivavtalen ska vara utformade. Det är i grund och botten
            detta det handlar om, Sven Otto Littorin. Vem är det som ska styra
            över den svenska arbetsmarknaden? Ska vi ha en ovanifråndetaljstyrning
            av hur de svenska lönerna sätts och hur villkoren i arbetslivet
            utformas? Svaret på den frågan är för min del helt klart nej.
          </note>
          <note>
            Lissabonfördraget ska vi inte blanda in i det här, hör man hela
            tiden. Det har blivit nästan ett mantra i debatten, som om den
            här frågan inte har någonting att göra med EU:s fördrag. Men det
            är fel! Lavaldomen handlar just om EU:s fördrag. Det är mot den
            fördragsfästa fria rörligheten för kapital, varor, tjänster och
            människor som den svenska konflikträtten har prövats, och det
            är mot de här fördragsfästa friheterna som den svenska konflikträtten
            har förlorat. Detta är i allra högsta grad en fråga om vad som
            står i EU:s fördrag.
          </note>
          <note>
            Dessutom är det så att ett huvudargument för att Sverige ska
            vara med i EU ända sedan debatten inför folkomröstningen har varit
            att vi ska kunna påverka och inte stå bredvid och titta på. Då
            är det faktiskt lite komiskt att det just nu är Vänsterpartiet,
            som sade nej till att vi skulle gå med i EU, som är det parti
            som föreslår att vi nu ska ta chansen att vara med och påverka
            EU. Vi sitter inte passivt och tittar på när det händer än det
            ena, än det andra som inskränker och inkräktar på viktiga rättigheter
            som vi tycker att Sverige ska hävda och stå upp för. Vi vill vara
            med och påverka. Det är de partier som sade ja till EU som säger:
            Nej, vi ska inte vara med och påverka, utan vi ska låta allting
            ha sin gång.
          </note>
          <note>
            Nu när ett nytt fördrag ska antas har Sverige möjlighet att vara
            med och påverka EU. Vi har möjlighet att säga: Nej, vi godkänner
            inte det nya fördraget med mindre än att vi får garantier för
            att svenska fackförbund och fackförbund i övriga Europa har rätt
            att kräva inhemska avtal för gästande företag och arbetare.
          </note>
          <note>
            Svårare än så är det inte. Det handlar inte om att förhala det
            nya fördraget. Det handlar om någonting så enkelt som att foga
            ett juridiskt bindande protokoll till det nya fördraget, där det
            klart och tydligt står: Fackförbund i alla medlemsstater har rätt
            att kräva samma löner och arbetsvillkor, oavsett om det är genom
            kollektivavtal eller minimibestämmelser för gästande företag.
            EG-domstolen har inte rätt att inkräkta på den rätten. Punkt slut!
            Klart!
          </note>
          <note>
            Detta skulle Sverige nu kunna ta möjligheten att kräva. Men i
            stället väljer man att förhala det här och tillsätta en utredning.
            Jag har också hört att det skulle ta ett år, men oavsett det har
            man planerat att vi i riksdagen ska godkänna Lissabonfördraget
            redan i höst, förmodligen innan utredningen är klar. Varför, Sven
            Otto Littorin, vill den svenska regeringen avsäga sig möjligheten
            att kräva de här garantierna för strejkrätten och kollektivavtalen
            i samband med godkännandet av Lissabonfördraget? Det här är den
            chans vi har att vara med och påverka EU.
          </note>
          <note type="speaker">
            Anf. 111 SVEN-ERIK ÖSTERBERG (s):
          </note>
          <note>
            Fru talman! Varifrån har jag fått det här med ett år? Som vanligt
            är det väl en medieuppgift som man har hakat på. Ingen är gladare
            än jag om arbetsmarknadsministern kan dementera den uppgiften
            och säga att det här går snabbare. Det var det som var min poäng
            i hela det här, att man kunde komma fram. Kan jag få ett sådant
            löfte här i dag blir det en alldeles ypperlig debatt. Det finns
            en väldigt viktig poäng med det. Utredningen är viktig, för det
            där ska man titta på ordentligt.
          </note>
          <note>
            Vad behöver vi göra för att kunna hantera det där? I avtalsfrågan
            har också Byggnads själva sagt att man kan vara tydlig. Nu är
            det inte okomplicerat om man tittar på domen. Det går egentligen
            lite grann emot den svenska tradition som parterna har velat ha
            på arbetsmarknaden. Man ska inte ha tarifflöner och fasta löner,
            utan man har haft en lokal lönesättning på många ställen, och
            det där finns det skäl att fundera på också. Lex Britanniadelen
            går likaså säkert att hantera. Min tolkning är att vi egentligen
            har fått ordentligt stöd för också strejkrätten i Lavaldomen.
          </note>
          <note>
            Det som oroar mig är däremot den tolkning som har gjorts att
            EU-domstolen har gjort minimilöner till ett slags maximilöner,
            vilket inte är tänkt enligt den svenska modellen. Det där tror
            jag inte att man kan lösa bara i Sverige, utan där måste vi ha
            en ordentlig diskussion med hela EU. Det är där jag vill att regeringen
            är tydligare och skarpare tillsammans med de andra länder som
            också oroar sig för det här. Det är därför jag tycker att det
            är så intressant med den tyska delen också. Där kan man få en
            ordentlig dragkraft som kan gynna också de svenska löntagarna
            om arbetsmarknadsministern och övriga regeringen agerar rätt och
            verkligen menar allvar med att vi ska slå vakt om detta.
          </note>
          <note>
            Jag har också här sett oro från Svenskt Näringsliv, som nästan
            med glädje noterade att man nu kan hantera det här och få lönekonkurrens.
            Det gör mig väldigt orolig, eftersom de är en avtalsslutande part
            och borde slå vakt om den svenska modellen och avtal som de har
            skrivit under. Där tycker jag att arbetsmarknadsministern skulle
            vara skarpare mot dem. Sådant där vill vi inte se om vi värnar
            den svenska modellen.
          </note>
          <note type="speaker">
            Anf. 112 Arbetsmarknadsminister SVEN OTTO LITTORIN (m):
          </note>
          <note>
            Fru talman! Grundfrågan som domen behandlar är vilket avtal som
            kan tränga undan ett annat kollektivavtal. Kan det lettiska avtalet
            komma att tränga undan ett svenskt? Domstolen säger att för att
            kunna svara på den frågan över huvud taget måste man kunna förstå
            avtalens konsekvenser för den enskilde. Det är klart att jag kan
            förstå Sven-Erik Österbergs oro över den aspekt som han belyser,
            om det är så att diskussionen om minimilöner har blivit en diskussion
            om maximilöner.
          </note>
          <note>
            När vi hade partsrådet den 28 januari framfördes det inte den
            typen av argumentation från något håll att det skulle vara fritt
            fram för någon lönekonkurrens eller liknande. Skulle det komma
            upp i debatten är jag den förste att motsätta mig en sådan utveckling.
          </note>
          <note>
            Jag vill inte att vi ska ha en annan ordning än den som har tjänat
            landet väl när det gäller lönebildning, i princip sedan decemberkompromissen
            år 1960, höll jag på att säga, fastän det är att ta i. Det har
            åtminstone gällt sedan Saltsjöbadsavtalet.
          </note>
          <note>
            Det är också med det som utgångspunkt vi vill hantera det när
            parterna äntligen sitter ned i en förhandlingsomgång om ett eventuellt
            nytt huvudavtal. Att störa den processen på det här sättet vore
            djupt olyckligt.
          </note>
          <note>
            När det gäller diskussionen om fördraget, som är en bärande del
            i interpellationen, är jag inte beredd att ha någon annan uppfattning
            än statsministern och andra har gett uttryck för. Jag menar att
            de frågeställningar som domen reser när det gäller svensk rätt
            och avtalen ska och kan vi hantera själva.
          </note>
          <note>
            Vi ska göra det genom lagstiftning och diskussioner med parterna
            om avtalskonstruktion och annat. Diskussionen om minimilöner kontra
            maximilöner kommer att vara väldigt viktig att lyfta upp framöver.
          </note>
          <note>
            Vi har varit väldigt tydliga med att vi inte vill ha några minimilöner
            på svensk arbetsmarknad, utan det bestäms av de avtalsslutande
            parterna. Lönebildningen är en diskussion för parterna och inte
            en diskussion för politiker, och inte heller en diskussion för
            domstolar annat än för Arbetsdomstolen när man är oense.
          </note>
          <note>
            Grundfrågan är: Hur kan den svenska modellen upprätthållas, eller
            kan den svenska modellen upprätthållas efter Lavaldomen? Jag säger
            ett rungande ja på den frågan. Det kan den definitivt.
          </note>
          <note>
            Vår avsikt är inte att förhala detta eller göra det senare. Jag
            vill ha ett klart rättsläge så snabbt som möjligt så att frågan
            inte kommer att spilla över på en massa andra viktiga diskussioner.
          </note>
          <note>
            Vi ska medverka till att lösa frågan så bra som möjligt, och
            vi ska göra det tillsammans med parterna. Vi ska göra det så fort
            det går med hänsyn tagen jag är ingen arbetsrättsjurist till en
            ganska komplicerad juridisk materia. Så är det med det.
          </note>
          <note type="speaker">
            Anf. 113 JOSEFIN BRINK (v):
          </note>
          <note>
            Fru talman! Om man inte vill göra någonting kan man se till att
            göra saker komplicerade och framställa dem som helt obegripliga
            och omöjliga.
          </note>
          <note>
            Grundfrågan handlar om: Vill den svenska regeringen verka för
            att svenska kollektivavtal ska gälla i Sverige och att svenska
            fackförbund ska ha mandat att kräva svenska kollektivavtal i Sverige?
          </note>
          <note>
            Vi fick påstådda garantier om det när vi folkomröstade om EU
            år 1994. Nu visar det sig att det inte gäller. Varför inte lyfta
            upp frågan och kräva att vi får de garantierna nu att detta är
            vad som gäller?
          </note>
          <note>
            Det minsta man kan begära är att man tar frågan på det allvar
            som den förtjänar. Det är tusentals byggnadsarbetare, elektriker,
            målare, rörläggare och så vidare, Sven Otto Littorin, som dagligdags
            på sina arbetsplatser går omkring och oroar sig över vad de har
            rätt att göra när en utländsk entreprenör har med sig egna anställda
            till ett bygge där de jobbar.
          </note>
          <note>
            De vet inte vad de har rätt att göra och rätt att kräva. De är
            väldigt oroliga för vad som ska hända med deras löner, deras villkor
            i arbetslivet och över huvud taget deras jobb. De svävar nu i
            en otroligt stor ovisshet om vad de nu får göra i den här situationen.
          </note>
          <note>
            Jag tycker att man kan sätta lite fart på frågan och vara beredd
            att vända på alla stenar. Jag har några enkla förslag. Jag undrar
            om arbetsmarknadsministern kan gå med på det.
          </note>
          <note>
            Låt utredaren Claes Strååth få ett mandat att föreslå alla upptänkliga
            åtgärder på både svensk nivå och EU-nivå, vad det än kan vara,
            för att vi ska kunna säkra den svenska konflikträtten.
          </note>
          <note>
            Låt utredningen bli färdig innan vi tar ställning till Lissabonfördraget.
          </note>
          <note>
            Det är två enkla förslag som skulle göra ministerns tal om att
            vi ska vara med och påverka EU om att värna den svenska modellen
            lite mer trovärdigt.
          </note>
          <note type="speaker">
            Anf. 114 Arbetsmarknadsminister SVEN OTTO LITTORIN (m):
          </note>
          <note>
            Fru talman! Jag tycker att Josefin Brink gör det lite för enkelt
            för sig. Domen säger inte att svenska kollektivavtal inte kan
            undantränga ett lettiskt. Det säger inte domen.
          </note>
          <note>
            Det domen säger är att i det här specifika fallet var avtalet
            så pass otydligt att man inte kunde säga vilket som var bäst.
            Det är grunden i det man säger.
          </note>
          <note>
            Då blir frågan på vilka villkor man får undantränga och på vilket
            sätt man får hantera detta. Där har vi ett läge där svensk rätt
            står i konflikt med EG-rätten som den tolkas av EG-domstolen.
          </note>
          <note>
            Jag är den förste att säga att den osäkerhet som Josefin Brink
            pekar på kan vi inte ha och inte leva med. Det är det ena jag
            säger.
          </note>
          <note>
            Det andra jag säger är att vi vill se till att svenska kollektivavtal
            ska gälla i Sverige. Det är självfallet vår utgångspunkt.
          </note>
          <note>
            Därför tillsätter vi utredningen i syfte att med ett brett mandat
            titta igenom vad som kan göras för att så ska bli fallet med hänsyn
            taget till det som EG-domstolen nu har sagt.
          </note>
          <note>
            När det gäller att koppla det till fördraget håller jag med Sven-Erik
            Österberg. Jag tycker inte att det är rätt. Det EG-fördrag som
            kommer är betydligt bättre än det sammelsurium vi tidigare haft
            på andra områden. Vi måste särskilja de två sakerna.
          </note>
          <note>
            Vi ska göra vad vi kan med svensk lagstiftning, med parterna
            och också på EU-nivå för att öka förståelsen, att få EG-rätten
            och svensk rätt att harmonisera och få förståelse för hur vår
            modell fungerar.
          </note>
          <note>
            Jag ska på måndag ned till Paris och bland annat träffa John
            Monks för att tala lite om detta. Därmed kommer vi att uppnå det
            som är huvudsyftet. Det handlar om att vi på lagstiftningsnivå
            och när det gäller kollektivavtal och annat kan upprätthålla den
            svenska modellens grundpelare.
          </note>
          <note>
            Överläggningen var härmed avslutad.
          </note>
          <note>
            16 § Hänvisning av ärenden till utskott
          </note>
          <note>
            Föredrogs och hänvisades
          </note>
          <note>
            17 § Anmälan om inkomna faktapromemorior om förslag från Europeiska
            kommissionen
          </note>
          <note>
            Andre vice talmannen anmälde att följande faktapromemorior om
            förslag från Europeiska kommissionen inkommit och överlämnats
            till utskott:
          </note>
          <note>
            KOM(2007)860
          </note>
          <note>
            KOM(2008)49
          </note>
          <note>
            18 § Bordläggning
          </note>
          <note>
            Anmäldes och bordlades
          </note>
          <note>
            19 § Anmälan om interpellation
          </note>
          <note>
            Anmäldes att följande interpellation framställts
          </note>
          <note>
            den 14 mars
          </note>
          <note>
            Lars Mejern Larsson
          </note>
          <note>
            Interpellationen redovisas i bilaga som fogats till riksdagens
            snabbprotokoll tisdagen den 25 mars.
          </note>
          <note>
            20 § Anmälan om frågor för skriftliga svar
          </note>
          <note>
            Anmäldes att följande frågor för skriftliga svar framställts
          </note>
          <note>
            den 14 mars
          </note>
          <note>
            Aleksander Gabelic
          </note>
          <note>
            Michael Hagberg
          </note>
          <note>
            Tina Acketoft
          </note>
          <note>
            Fredrik Olovsson
          </note>
          <note>
            Lars U Granberg
          </note>
          <note>
            Ronny Olander
          </note>
          <note>
            Cecilia Wikström
          </note>
          <note>
            Eva Johnsson
          </note>
          <note>
            Magdalena Andersson
          </note>
          <note>
            Hans Linde
          </note>
          <note>
            Finn Bengtsson
          </note>
          <note>
            Carina Hägg
          </note>
          <note>
            Trolltyg i tomteskogen
          </note>
          <note>
            Karl Sigfrid
          </note>
          <note>
            Leif Pettersson
          </note>
          <note>
            Hans Linde
          </note>
          <note>
            Finn Bengtsson
          </note>
          <note>
            Aleksander Gabelic
          </note>
          <note>
            Hans Wallmark
          </note>
          <note>
            Christina Oskarsson
          </note>
          <note>
            Lars U Granberg
          </note>
          <note>
            Frågorna redovisas i bilaga som fogats till riksdagens snabbprotokoll
            tisdagen den 18 mars.
          </note>
          <note>
            21 § Kammaren åtskildes kl. 15.16.
          </note>
          <note>
            Förhandlingarna leddes
          </note>
          <note>
            /Eva-Lena Ekman
          </note>
        </div>
      </body>
    </text>
  </TEI>
</teiCorpus>
