<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 200607</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 200607</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-200607--125</head>
          <docDate when="2007-06-13 00:00:00">2007-06-13 00:00:00</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2006/07:125
          </note>
          <note>
            Onsdagen den 13 juni
          </note>
          <note>
            Kl. 09:00 - 19:36
          </note>
          <note>
            1 § Partiledardebatt
          </note>
          <note type="speaker">
            Anf. 1 Statsminister FREDRIK REINFELDT (m):
          </note>
          <note>
            Herr talman! Ärade ledamöter! Dagens debatt går i förändringens
            tecken. Sverige har fått en regering som gör vad den sade att
            den skulle göra och som dessutom får mycket gjort bara det är
            en mycket stor förändring.
          </note>
          <note>
            Men det sker också förändringar i vår värld. En partiledare har
            sin sista debatt, en annan partiledare har sin första, och en
            tredje partiledare, som jag visserligen tror ska fortsätta som
            partiledare, tänker tydligen sluta debattera.
          </note>
          <note>
            Lars Leijonborg har pryat i partiledardebatter även innan han
            blev partiledare. Vi var många som redan då såg att detta var
            en person som kunde återskapa förtroendet för sitt eget parti
            en person som slutar just i den kapaciteten men som varit en omistlig
            kugge i alliansbygget och som vi hoppas kommer att fortsätta att
            ägna politiken sin gärning även framöver.
          </note>
          <note>
            Mona Sahlin är inte ny i politiken. Mona Sahlin var statsråd
            på 80-talet, Mona Sahlin var statsråd på 90-talet, och Mona Sahlin
            var statsråd på 2000-talet men det är en ny tid för Mona Sahlin
            i den meningen att hon nu har en ny roll. I den rollen vill vi
            naturligtvis hälsa Mona Sahlin välkommen. Det är med stort intresse
            jag ser fram emot, som jag hoppas, många år av utbyte och bra
            debatter med Mona.
          </note>
          <note>
            Jag kommer att ställa tre frågor till Mona. Jag kommer att ställa
            dem här i dag, och jag ber om ursäkt om jag kanske blir lite tjatig,
            för jag kommer att återkomma till dem. Jag ställer dem, eftersom
            jag tror att svenska folket vill ha ett svar på dem. Vi kommer
            inte att få svar i dag, men jag kommer att göra vad jag kan för
            att se till att svenska folket får svar före nästa val.
          </note>
          <note>
            Mona, vad vill du göra? Hur ska du göra det? Med vem ska du göra
            det? Svårare än så är det inte. Det är dessa tre frågor vi ska
            återkomma till.
          </note>
          <note>
            Det är faktiskt inte mer än drygt tre år sedan jag själv stod
            här första gången och talade om ett Sverige som jag menade hade
            stelnat i sina former. Ett Sverige där den som var rik blev rikare
            och mycket ofta fick barn som fick det bättre än andra. Ett Sverige
            där fattiga blev fattigare, och där man också såg att detta gick
            i arv till nästa generation.
          </note>
          <note>
            Det är många som har sett detta. Man kan som LO gjorde i går
            sammanfatta hela efterkrigstiden, hela den socialdemokratiska
            eran i svensk politik, och visa på det fördelningspolitiska haveri
            som ni bär ansvaret för. Men man kan också begränsa sig till 19942006,
            tolv år av socialdemokratiskt maktinnehav, och se att den rikaste
            tiondelens inkomster har vuxit med 25 procent samtidigt som andelen
            med låg ekonomisk standard har vuxit med 40 procent. På kortfattad,
            enkel svenska: De rika har blivit rikare, och de fattiga har blivit
            fler. Det är bokslut Sahlin. Alla dessa år av regerande gav detta
            resultat.
          </note>
          <note>
            Ur en frustration över detta växte förnyelsen av Moderaterna.
            Till svar på detta växte Allians för Sverige fram. Vi såg det
            utanförskap som den tidigare politiken var riggad för att dölja.
          </note>
          <note>
            Vi ville göra något åt det. Vi berättade vad vi ville göra. Vi
            ville sätta Sverige i arbete. Vi ville sätta kvalitet i viktiga
            välfärdsverksamheter före utbyggnad av transfereringssystem. Vi
            ville rusta ett rättsväsende som slutade att tolerera våld och
            brott.
          </note>
          <note>
            Vi gav svar på hur vi ville göra detta. Vi presenterade förslag
            för att göra det mer lönsamt att arbeta, för att fler skulle vilja
            anställa och för att fler företag skulle vilja stanna, växa och
            nyanställa här i Sverige. Vi presenterade förslag för att förbättra
            kvaliteten i den skattefinansierade välfärden i skola och sjukvård
            och för att rusta rättsväsendet.
          </note>
          <note>
            Vi gav också svar på med vilka vi ville göra detta. En historisk
            fördjupning av den borgerliga samverkan och framväxten av Allians
            för Sverige ledde till att vi bara hade ett enda trovärdigt regeringsalternativ
            i valet 2006 byggt på ett gemensamt valmanifest och en väl genomarbetad
            politik. Vi sade vad vi ville göra, hur vi ville göra det och
            med vilka vi ville göra det. Nu gör vi det.
          </note>
          <note>
            Den 1 januari kom det första stora jobbskatteavdraget. Breda
            grupper av dem som jobbar får nu 5001 000 kronor per månad i sänkt
            skatt redan i detta första steg. Man får gå decennier tillbaka
            i svensk politik för att hitta en motsvarighet till denna skattelättnad.
          </note>
          <note>
            Nystartsjobben från årsskiftet är redan nu över 9 000. Det handlar
            framför allt om långtidsarbetslösa som inte har kommit in i en
            åtgärd långt från arbetsmarknaden utan som har kommit in på arbetsmarknaden
            med hjälp av denna åtgärd som syftar till att sänka tröskeln.
          </note>
          <note>
            Mer ska följa. Från halvårsskiftet kommer riktade åtgärder till
            yngre. Våra instegsjobb är på väg, där anställning kombineras
            med språkundervisning och handledande inslag för nyanlända invandrare.
            Nya vägar till arbete kommer också att öppnas genom att långtidsarbetslösa
            socialbidragstagare erbjuds en jobb- och utvecklingsgaranti.
          </note>
          <note>
            Vi förstärker kvaliteten i skolan. Det är så väldigt mycket av
            det vi vill med Sverige som börjar i skolan. Människor som föds
            in i sociala problem ska få en andra chans via en skola med kvalitet
            som ser varje elev, som ser potentialen och som ger varje människa
            en möjlighet att växa. Det är den skola vi vill se på plats. Det
            kräver kvalitet. Det kräver resurser.
          </note>
          <note>
            Mycket har gjorts, men mycket mer behöver göras. Vi har tagit
            ett första steg för att ta ned det svenska utanförskapet, men
            tro inte att det räcker! Tro inte att vi inte kommer att behöva
            göra mycket mer. Nu pratas det om att sysselsättningen ökar med
            185 000 personer fram till 2009. Det är bra. Det är viktigt. Det
            är närapå historiskt. Men det räcker inte. Vi börjar nu se utanförskapet
            minska. Detta bygger på en politik som gör det mer lönsamt att
            arbeta, som gör att fler får jobb och som gör att fler vill anställa.
          </note>
          <note>
            En annan fråga är klimatet. Klimathotet mot mänskligheten är
            på riktigt. Vårt sätt att leva värmer upp vår jord. Om detta är
            vi nu brett överens, och vi har fått en grundläggande genomgång
            av FN:s klimatpanel. De berättar för oss att detta är på riktigt.
            Det är den dåliga nyheten. Den goda nyheten är att vi kan göra
            någonting åt det. Decennier av ansträngningar i Sverige att möta
            en omställning som började i oljeprischocker och vägen bort från
            oljeberoendet i det tidiga 70-talet ska nu länkas in i en strategi
            för att på ett internationellt verksamt sätt möta det globala
            klimathotet.
          </note>
          <note>
            Vi har kommit långt på vägen. Vi har halverat vår oljeanvändning.
            Vi har sedan 70-talet minskat våra växthusgasutsläpp med 40 procent.
            Vi kan vara stolta över att vi har kommit en bit på väg, även
            om vi har mycket kvar att göra.
          </note>
          <note>
            Det nya som är så tydligt för mig är behovet av ett annat perspektiv
            för att verkligen få svaren på plats. Bland annat är det dags
            att lämna 70-talets syn att miljöambition står i kontrast till
            ekonomisk tillväxt och möjlighet att ha jobb och utveckling.
          </note>
          <note>
            Det nya är att det går att förena. Det går att skapa jobb, gröna
            jobb, om man använder utvecklingen rätt. Det är en klimat- och
            miljömedveten industri som ställer om sig för att möta klimathotet
            och som möter konsumenter som vill ha klimatriktiga produkter.
            Det är helt enkelt en ny tid.
          </note>
          <note>
            De säger: Ge oss möjligheten att få agera mot det globala hotet!
            Ge oss möjligheter att anpassa och fullfölja den tekniska utveckling
            som vi redan ser, bort från regleringar, bort från misstänkliggörande
            från politiken till mer av ett samspel, mer av ett samförstånd,
            där vi sida vid sida möter klimathotet. Det sker tillsammans med
            andra. Det globala hotet kan inte lösas i lilla Sverige. Det måste
            lösas i samverkan med andra.
          </note>
          <note>
            Där tror jag att Mona Sahlin och jag har mycket gemensamt, vi
            som tror på Europeiska unionen. Vi skulle behöva vara brett överens
            om energipolitiken, för det går inte att lösa klimathot utan att
            ägna sig åt energipolitik. Alliansen tillsammans med Socialdemokraterna
            borde kunna hitta en väg för att tillsammans möta mycket av detta,
            frågor som utmanar oss 2020 och framåt 2050. Låt oss i den samförståndsandan
            hoppas att vi här i dag i alla fall kan finna varandra i den frågan,
            Mona Sahlin.
          </note>
          <note type="speaker">
            Anf. 2 MONA SAHLIN (s) replik:
          </note>
          <note>
            Herr talman! Jag får väl tacka Fredrik Reinfeldt för att han
            gjorde mig mer erfaren än vad jag är. Jag satt inte i regeringar
            på 80-talet. Jag hoppas att statsministern har mer koll på andra
            siffror än den rätt uppenbara.
          </note>
          <note>
            Jag ska i mitt anförande sedan komma in på en del om klimatfrågorna.
            Det finns mycket att diskutera där. Men diskussionen om arbetslösheten
            tycker jag är intressant. Den är den lägsta på 16 år, som Fredrik
            Reinfeldt också sade. Det är bra. Men det är inget som har åstadkommits
            på åtta månader med en borgerlig regering. Jag tycker att det
            borde ge lite av en skammens rodnad att ens antyda det.
          </note>
          <note>
            Men när det går så bra för Sverige och antalet jobb växer, varför
            just då svika dem som står längst bort från arbetsmarknaden? Det
            är ju nu det behövs aktiva insatser. Det är nu det behövs bristyrkesutbildning.
            Det är nu det behövs arbetsmarknadspolitik just för den grupp
            som det talades så mycket om i valrörelsen. Det är nu det behövs
            satsningar på jobben, på miljöteknik, på välfärdsjobb och inte
            bara prat med de anställda ute i offentlig sektor. De behöver
            jobb. De behöver mer personal, fler arbetskompisar.
          </note>
          <note>
            Politiska val är inte bara det väljarna gör på valdagen. Det
            är det som sådana som Fredrik Reinfeldt, jag och alla här behöver
            göra varje dag i kammaren. Det är ett val mellan två alternativ.
            Är det verkligen människor med de höga inkomsterna, som du och
            jag, som behöver de riktigt stora stöden från samhället i form
            av skattesänkningar? Jag tror inte att det är mer orättvisa som
            Sverige behöver nu, Fredrik Reinfeldt.
          </note>
          <note>
            Jag lovar en återställare. Det är att återställa rättvisan. Det
            har Sverige råd med.
          </note>
          <note type="speaker">
            Anf. 3 Statsminister FREDRIK REINFELDT (m) replik:
          </note>
          <note>
            Herr talman! Mona Sahlin har väl lovat mer än en återställare.
            Hon har ju egentligen lovat en viktig sak, 80 procent i a-kassa
            till 80 procent av dem som jobbar. Det är en mycket tydlig inriktning.
            Förmodligen den största, tyngsta och dyraste reform du kommer
            att föreslå, med precis den profil vi förväntar oss. Mer resurser
            till dem som inte jobbar, ofta med ganska goda inkomster, i stället
            för att göra de satsningar du antyder på välfärden för att kunna
            fullfölja också vår linje att sänka inkomstskatterna för dem som
            tjänar lite.
          </note>
          <note>
            Av de 40 miljarder med vilka vi sänkte skatten i jobbskatteavdraget
            vid årsskiftet går 30 till låg- och normalinkomsttagare. I en
            debattartikel i dag kallar du dessa människor för välbärgade.
          </note>
          <note>
            Låt mig berätta om några av dina välbärgade grupper som nu har
            fått skattesänkningar: metallarbetare, byggnadsarbetare, lärare,
            lokförare, poliser, sjuksköterskor, distriktssköterskor, brandmän.
            Det är dina välbärgade människor som du inte unnar en sänkt skatt,
            en känsla av att det ska löna sig att arbeta.
          </note>
          <note>
            Hur blir det med återställaren, Mona Sahlin? Ska ni gå till val
            på att ta bort den skattelättnaden från dessa, med dina ord, välbärgade
            grupper för att i stället ge mer till den som inte jobbar? Om
            detta står förmodligen också i valet 2010 den största och ideologiskt
            viktigaste striden. Det vore intressant att få besked om detta.
          </note>
          <note>
            Nu borde göras insatser för jobb, säger Mona Sahlin. Men följ
            med i vad vi gör! Vad är nystartsjobben? Vad är instegsjobben?
            Vad är skattelättnader för den som tar in unga? Vad är ambitionen
            att sänka tjänstebeskattningen om inte just detta: att sänka trösklar
            in i arbetsmarknaden för den som i goda konjunkturer så ofta har
            fått se jobben gå förbi eller bara erbjudits en åtgärd men som
            nu kan komma in på arbetsmarknaden. Då pratar du om mer i arbetsmarknadspolitiska
            åtgärder. Finns det något tillfälle, någon konjunktur när socialdemokratins
            svar inte bara är just detta: Mera Amspolitik! Det är förmodligen
            mer fel nu än någonsin.
          </note>
          <note type="speaker">
            Anf. 4 MONA SAHLIN (s) replik:
          </note>
          <note>
            Herr talman! Det är rätt symtomatiskt. Fredrik Reinfeldt börjar
            med att säga: Du lovar inte bara att återställa rättvisan. Du
            har en annan återställare, det är a-kassan. Det är ju det som
            är rättvisa, Fredrik Reinfeldt. Det är inte så att det nu för
            tiden på arbetsmarknaden går att dela in löntagarna som du gjorde
            i dem som har jobb och dem som inte har jobb. Fler och fler av
            oss kommer att vandra mellan att ha jobb, tvingas ut för att söka
            nya jobb och behöva utbilda om oss för att kunna vara med på de
            nya jobb som nu växer fram. Att ha en stark och trygg a-kassa
            garanterar tryggheten åt individen men också modet att våga ställa
            om. En stark a-kassa åt majoriteten av löntagarna är en viktig
            återställare för rättvisan.
          </note>
          <note>
            Det jag dessutom inte begriper, Fredrik Reinfeldt, är talet om
            att det inte kunde vara mer fel än nu att satsa på Amsåtgärder.
            De som står längst bort från arbetsmarknaden, som har varit långtidsarbetslösa
            i många år, behöver ha plikten att skaffa sig en annan utbildning
            och rätten att ha ett samhälle som ställer upp med det. Fredrik
            Reinfeldt är moderat, därför har han ingen aning om vad rättvisa
            är. Men det står vi socialdemokrater för, och det tänker vi göra
            i valet 2010 också.
          </note>
          <note type="speaker">
            Anf. 5 Statsminister FREDRIK REINFELDT (m) replik:
          </note>
          <note>
            Herr talman! Jag tror att jag har en större nyfikenhet på min
            samtid än vad socialdemokratin verkar ha haft.
          </note>
          <note>
            Det har slagit mig hur ofta den socialdemokratiska retoriken
            inte hänger ihop med hur det känns i samtal med offentliganställda.
            Människor som sliter hårt återkommer ofta just till detta. Det
            lönar sig för dåligt att arbeta. Skillnaden mellan att arbeta
            och att inte arbeta har blivit för liten. Det är för dålig samhällsmoral.
            Det är naturligtvis många av dem som tjänar mycket, men det handlar
            också om ersättningssystemen.
          </note>
          <note>
            A-kassan är tänkt att vara en bro mellan två jobb. Det är därför
            jag inte förstår er beskrivning. I medianfallet är man faktiskt
            bara arbetslös i 75 dagar, och nedtrappningen i a-kassan sker
            först efter 200 dagar. Det du beskriver är inte dem som får en
            sänkt a-kassa. Det är vår kritik mot att det här inte ska vara
            en livstidsförsörjning för utanförskap. Det är ju det som är er
            hemliga agenda. Det är det ni vill tillbaka till. Det är med en
            långvarig försörjning av människor långt utanför arbetsmarknaden
            som ni ersätter de ansträngningar vi gör för att folk ska få jobb.
            Det är så konflikten i svensk politik ser ut.
          </note>
          <note type="speaker">
            Anf. 6 ALICE ÅSTRÖM (v) replik:
          </note>
          <note>
            Herr talman! Det var ganska slående att statsministern i sitt
            första inlägg inte med ett ord berörde en av de stora, viktiga
            framtidsfrågorna som just nu diskuteras. Det är frågan om EU:s
            konstitution. Förhandlingarna om konstitutionen har under det
            tyska ordförandeskapet återuppväckts. Men de har återuppväckts
            bakom stängda dörrar och utan någon öppen diskussion eller förhandling
            om konstitutionen.
          </note>
          <note>
            Just nu behandlar konstitutionsutskottet i riksdagen frågan om
            EU:s konstitution. Den 19 juni kommer vi att ha debatten här i
            kammaren. Men själva betänkandet kommer att ha justerats tidigare
            än så. Den 19 juni är just den dag toppmötet kommer att hållas
            där man faktiskt fastställer det politiska innehållet i konstitutionen,
            en konstitution som innebär att man överlämnar mer makt till EU
            från de svenska medborgarna.
          </note>
          <note>
            I vår grundlag står det att all makt utgår från folket. Vi kan
            ha olika åsikter om EU-medlemskapet, åt vilket håll EU ska utvecklas,
            men möjligheterna för medborgarna i Sverige att faktiskt få vara
            med och fatta beslut om i vilken riktning Sverige ska gå, i vilken
            riktning EU-samarbetet ska gå, tycks statsministern förvägra det
            svenska folket.
          </note>
          <note>
            Hur kan det komma sig att statsministern inte med ett enda ord
            berörde denna stora viktiga fråga som kommer att prägla hur svensk
            politik kommer att utvecklas framöver? Är statsministern beredd
            att låta svenska folket avgöra om den väg statsministern och regeringen
            väljer är rätt väg även för svenska folket?
          </note>
          <note type="speaker">
            Anf. 7 Statsminister FREDRIK REINFELDT (m) replik:
          </note>
          <note>
            Herr talman! Detta är Vänsterpartiet i vår tid. Det är långt
            borta från allt prat om internationell samverkan och behov av
            att agera tillsammans med andra. Nu är det snöd nationalism och
            misstänkliggörande av varje ansträngning att försöka hitta vägar
            framåt gemensamt inför det som är uppenbart för alla utom för
            Vänsterpartiet och möjligen något annat parti i riksdagen, nämligen
            att vi har många problem som vi inte längre kan hantera med nationalstatssvar.
          </note>
          <note>
            Vad är enklare än att misstänkliggöra det viktigaste och starkaste
            samarbete vi har? Det är det som Alice Åström nu ägnar sig åt.
            Det finns ingenting om det vi nu ska diskutera över midsommarhelgen
            som inte Sveriges riksdag känner till eller som inte har varit
            öppet för alla som följer debatten. Det är olika positioner och
            hur olika länder ser på dem. Det är inte någon ny öppen diskussion
            från ingenstans utan det är ett fördrag som ingicks några år tillbaka
            efter flera år av framarbetande, förankring med riksdag samt regeringsrepresentanter
            på plats i arbetet. Vi har möjlighet att ingå en överenskommelse
            som i realiteten förmodligen handlar om att bara krympa det tidigare
            fördraget i omfattning och ta bort lite grann av känslan av superstatsbildning
            men samtidigt få EU att fungera bättre. På det ska sedan följa
            en regeringskonferens. På det ska sedan följa ett riksdagsbeslut.
          </note>
          <note>
            Att beskriva detta som en helt sluten process som ingen har inflytande
            över är att peka finger på det sätt som kan förväntas om man inte
            tror på internationell samverkan. Det man då riskerar att sitta
            med är till slut precis det som jag tror att Vänsterpartiet står
            för i dag, nämligen många yviga gester. Men i grunden handlar
            allt bara om att jobba inom nationalstatens ram.
          </note>
          <note>
            Det är inte 2000-tal. Jag vet knappt ens om det är 1900-tal.
            Det är ännu längre tillbaka, och det är tragiskt att ni inte har
            hängt med i utvecklingen.
          </note>
          <note type="speaker">
            Anf. 8 ALICE ÅSTRÖM (v) replik:
          </note>
          <note>
            Herr talman! Det är typiskt att om man vågar fråga om EU-konstitutionen
            eller processen i EU-samarbetet blir svaret omedelbart att man
            inte är för något internationellt samarbete, att man bara ser
            arbetet i nationalstaten. Om statsministern hade bemödat sig om
            att lyssna på vad jag egentligen sade hade han hört att jag sade
            att oavsett vilken inställning man har, oavsett hur man tycker
            att EU ska utvecklas, bör man ha en öppen debatt.
          </note>
          <note>
            Även statsministern har tidigare, efter folkomröstningarna som
            gjorde att konstitutionen lades på is, sagt att vi behöver en
            öppen debatt, en folkbildning och få medborgarna med på tåget
            i utvecklingen. Av detta har vi inte sett något alls. I processen
            ser vi slutenheten. Varför vågar inte statsministern säga att
            svenska folkets, individens, valfrihet ska få gälla i EU-frågorna?
          </note>
          <note type="speaker">
            Anf. 9 Statsminister FREDRIK REINFELDT (m) replik:
          </note>
          <note>
            Herr talman! Först måste vi komma överens med andra. Det handlar
            om 27 medlemsländer som ska försöka enas om hur EU-samarbetet
            ska utvecklas. Det är för Sverige viktiga värden som står på spel.
            Vi har till exempel sagt att vi gärna ser att detta samarbete
            utvidgas. Vi har också till svenska väljare sagt att vi vill bli
            bättre på att bekämpa brottslighet. Brottslighet ryms sällan inom
            nationalstaterna. Den är internationell och tungt förgrenad över
            landgränser. Den ägnar sig åt att handla med kvinnor och barn,
            och den är svår att möta med mindre än att man kraftfullt kan
            agera tillsammans. Det är för att lösa verkliga samhällsproblem
            där jag inte förstår hur Alice Åström och Vänsterpartiet ska agera
            som vi vill se detta komma till ett slut.
          </note>
          <note>
            Vi menar att det här är ett krympande av ett tidigare fördrag.
            Vi gör samma bedömning som vi gjorde tidigare, nämligen att det
            räcker med ett riksdagsbeslut precis som man vid tidigare tillfällen
            vid tilläggsfördrag har nöjt sig med riksdagsbeslut. Det tyckte
            vi då, och det tycker jag fortfarande.
          </note>
          <note type="speaker">
            Anf. 10 PETER ERIKSSON (mp) replik:
          </note>
          <note>
            Herr talman! Är Moderaterna ett politiskt parti eller en PR-byrå?
          </note>
          <note>
            De senaste årens olika turer tycks vara på väg att skapa en allvarlig
            identitetskris. Först var det de nya moderaterna, sedan kom det
            nya arbetarpartiet och nu är det det nya miljöpartiet. Det börjar
            se ganska pinsamt ut. Trovärdigheten i att kalla sig arbetarparti
            har redan fallit av i takt med att skattesänkningarna för dem
            som redan har det bäst har ökat. De nya moderaterna ser inte heller
            så nya ut efter Carl Bildts smutsiga oljeoptioner. Det finns inte
            en enda moderat ledamot som har blivit invald för att han eller
            hon har ett engagemang i miljöfrågor. Det går inte att beordra
            fram trovärdighet eller engagemang.
          </note>
          <note>
            Det finns en viktig skillnad mellan att arbeta i en PR-firma
            eller i ett politiskt parti. Kortsiktigt går det naturligtvis
            att vinna med PR-firman, men i det längre perspektivet är det
            förödande att lura människor, både de egna medlemmarna och väljarna.
            Jag tror inte att statsministern riktigt har förstått den detaljen.
          </note>
          <note>
            Men jag ska gärna hjälpa till. Om du söker efter en identitet
            som är bättre kopplad till den politik ni verkligen bedriver,
            skulle ni till exempel kunna ta namnet det nya storebrorspartiet.
          </note>
          <note>
            Aldrig tidigare har en regering drivit igenom så stora förändringar
            i riktning mot kontroll och övervakningssamhälle på bekostnad
            av den personliga integriteten. Mikael Odenberg skulle kunna lanseras
            som storebror själv.
          </note>
          <note>
            I morgon ska riksdagen rösta om att ge staten rätt att avlyssna
            både telefon- och Internettrafiken. Snart ska också polisen ges
            rätt till buggning i förebyggande syfte. Förr var Moderaterna
            ett parti som slogs för människors frihet. Nu är man den största
            företrädaren för att den statliga maktapparaten ska nå in i privatlivets
            hemligaste rum.
          </note>
          <note type="speaker">
            Anf. 11 Statsminister FREDRIK REINFELDT (m) replik:
          </note>
          <note>
            Herr talman! Om jag inte är felunderrättad är Mikael Odenberg
            lillebror, men okej vi får ta det som det är.
          </note>
          <note>
            Jag vill faktiskt tacka Peter Eriksson. Jag tror att många tycker
            att det miljöengagemang som du och Miljöpartiet har visat har
            varit betydelsefullt. Jag tror att i en tid när inte alla uppmärksammade
            att vårt sätt att se industri och annat växa fram också hade en
            negativ miljöpåverkan behövdes miljörörelsen och miljöengagerade
            människor som pekade ut detta.
          </note>
          <note>
            Men ni har samma problem som alla andra som tycker att ni är
            först med en idé. Ni tror att ni äger den ensamma, och ingen annan
            får komma fram och tycka något. Det är mänskligt att reagera så,
            men jag har inte den attityden och synen på politik. Vi är inte
            fast i våra former. Vi bör inte ha det synsättet.
          </note>
          <note>
            Jag utvecklas med Sverige. Jag utvecklas med de politiska förändringar
            som sker i vårt land och i vår värld. Jag försöker hitta svar,
            ofta pragmatiskt. Jag märker att det stör många här, inte minst
            dig, Peter Eriksson.
          </note>
          <note>
            Det är ett synsätt på politiken som avslöjas här. Är man född
            i en viss struktur ska det vara på ett visst sätt, och det får
            aldrig förändras. Då är det mer naturligt att resonera som du
            gör. Eller också tänker man att förändringar som sker, ny kunskap
            som träder till, är en grund för utveckling. Så har jag velat
            se Nya moderaterna växa fram.
          </note>
          <note>
            Av ditt sätt att betrakta Moderaterna drar jag slutsatsen att
            du inte tänker rösta på Moderaterna. Jag ska försöka leva med
            det. Men jag tror att du ska akta dig för att hävda att du vet
            precis hur alla andra resonerar. Jag tror att många är fortsatt
            nyfikna på Moderaterna. Jag vet att jag är ansvarig för att fullfölja
            och fortsätta en förnyelse som jag har inlett i Moderaterna och
            tillsammans med mina alliansvänner. Den som bäst formulerar en
            samhällskritik som människor känner igen sig i, föreslår åtgärder
            och kan leverera politik är den som vinner.
          </note>
          <note type="speaker">
            Anf. 12 PETER ERIKSSON (mp) replik:
          </note>
          <note>
            Herr talman! Jag tror att Fredrik Reinfeldt missförstod lite
            grann. Om det finns ett äkta engagemang och en vilja att göra
            en förändring är jag den första att välkomna om Moderaterna skulle
            börja bedriva en aktiv klimat- och miljöpolitik absolut. Men det
            duger inte att sitta i en studiecirkel till 2008 och säga att
            vi kommer att göra någonting då. Det duger inte heller att säga
            att vi måste vänta på att alla andra ska göra någonting eller
            säga att om de inte gör det först kan inte vi göra det, för då
            riskerar vi det ena med det andra. Vi måste våga ta steg framåt
            och genomföra de förändringar som är nödvändiga.
          </note>
          <note>
            Forskarna pekar på vad som ska göras och vad som behöver göras.
            Alla vet vad som går att göra. Vi behöver inte sätta oss ned och
            vänta ytterligare för att påverka och förändra klimatpolitiken.
            Det går att göra det nu. Det är bara att titta på de förslag som
            vi lägger fram. Lägg fram konkreta förslag, diskutera konkreta
            förändringar i stället för att prata om att någon annan ska göra
            någonting. Då tror jag på dig, Fredrik Reinfeldt.
          </note>
          <note type="speaker">
            Anf. 13 Statsminister FREDRIK REINFELDT (m) replik:
          </note>
          <note>
            Herr talman! Jag förstår inte detta. Jag agerade inför toppmötet
            i mars i den organisation som Peter Eriksson inte tror på, nämligen
            den europeiska unionen, och utan vars styrka i den här frågan
            det är svårt att se hur vi ska kunna möta klimathotet.
          </note>
          <note>
            Jag sade, och understödde det tyska ordförandeskapet, att vi
            borde ta på oss 30-procentiga utsläppsreduktioner fram till 2020.
            Det var inte möjligt att nå fram till det med alla de andra. Vi
            landade på 20 men med en skrivelse som säger att vi kan gå upp
            inom ramen för ett internationellt avtal. Vi fick fram en överenskommelse
            om 20 procents energieffektivisering, 20 procents inväxling av
            förnybar energiproduktion. Det är lätt att säga det för ett land
            som redan har 2728 procents andel, men det ska följas av en bördefördelning
            som gör att Sverige tar på sig mer. Vi har introducerat en miljöbilspremie,
            gör mycket stora satsningar och mer ska följa.
          </note>
          <note>
            Jag förstår inte vad Peter Eriksson pratar om. Jag har bevisat
            att jag förstår att på detta måste följa både nationell handling
            och internationell handling av det slag som är omöjligt för Peter
            Eriksson, för ni tror inte på internationellt samarbete. Det är
            det som är ert problem. I en tid när det inte bara gäller nationella
            regleringar och att ge sig på marknadsekonomin har ni inte längre
            svaren. Det är därför du är så frustrerad, Peter Eriksson.
          </note>
          <note type="speaker">
            Anf. 14 MONA SAHLIN (s):
          </note>
          <note>
            Herr talman! Jag har sett fram emot den här debatten och många
            till som ska följa. Debatter är roliga och viktiga på många sätt,
            inte minst därför att de en dag som denna kommer att visa på väldigt
            tydliga skiljelinjer mellan de olika alternativ som finns i svensk
            politik. De val som behöver göras nu och åren som kommer är många
            och oerhört viktiga.
          </note>
          <note>
            Jag vill tala om tre saker: om jobben, om klimatet och om ungdomarnas
            villkor.
          </note>
          <note>
            Jobben kommer främst därför att ingen fråga förstås är viktigare
            om varje individs frihet men också hela samhällets jämlikhet ska
            kunna nås. Vi socialdemokrater är väl medvetna om att vi har ett
            arbete att göra här.
          </note>
          <note>
            Sysselsättningen ökar nu och arbetslösheten sjunker, som vi redan
            har hört och kommer att få höra många gånger i dag. Det är bra,
            men jag är orolig för att regeringens orättvisa, oansvariga och
            omoderna politik på arbetsmarknadens område kommer att bryta den
            utvecklingen. Jag hoppas att man inte kommer att slarva bort de
            chanser som nu finns att verkligen bryta arbetslösheten också
            bland dem som står allra längst bort från arbetsmarknaden. Det
            är också dem vi måste satsa på.
          </note>
          <note>
            Jag har med mig ett gäng brev hit. De kommer från människor som
            har skrivit till regeringen om sin situation som arbetslösa när
            a-kassan har sänkts men som nu har vänt sig till mig i stället.
            Det är människor som Anna, väldigt typisk arbetslös. Hon har efter
            skatt, hyra, fackavgift och a-kassa 959 kronor kvar att leva på
            hela månaden. Då ska hon också ha råd att söka jobb. Det är människor
            som befinner just i det utanförskap som regeringen talade så mycket
            om under valrörelsen och som nu inte tycker att de ens kan få
            ett vettigt svar på sina brev. Anna tycker så här: De får väl
            skaffa fram jobben innan de straffar oss.
          </note>
          <note>
            Jag håller med. Vi har råd, som jag redan har sagt, med en stark
            och bra och trygg a-kassa. Visst är det sant att man inte skapar
            jobb med hjälp av a-kassan. Vem har påstått det? Men det blir
            absolut lättare att söka jobb om man åtminstone har busspengar
            kvar i slutet av månaden och om man kan lita på att samhället
            ställer upp.
          </note>
          <note>
            Jobb skapas däremot genom en god ekonomisk politik som garanterar
            sunda statsfinanser, reallöneökningar och låga räntor. Jobb skapas
            genom framtidssatsningar på forskning och utveckling, ny teknik,
            goda villkor för företagande men också en solidarisk välfärdspolitik.
            Jobb för dem som står långt från arbetsmarknaden måste skapas
            tillsammans med de arbetslösa själva. Det krävs individuella planer,
            det krävs matchning och en arbetsförmedling som inte är avlövad,
            och det krävs framför allt annat många, många utbildningsmöjligheter
            och ett eget ansvar för att alltid göra det man själv kan men
            med möjligheten att alltid, alltid få en chans till.
          </note>
          <note>
            Jag läste i går att Anders Borg inte klarade av matten i skolan,
            men efter lite studier på komvux har det gått riktigt bra för
            honom. Tänk om inte den kommunala vuxenutbildningen hade funnits
            när Anders Borg behövde den, eller när Thomas Bodström behövde
            den eller någon annan av ledamöterna här i kammaren som har vänt
            sig till komvux för att komplettera. Hur mycket kompetens och
            kapacitet hade vi då inte missat! Ja, både Anders Borg och Thomas
            Bodström, och jag tycker att i båda fallen hade det varit tråkigt.
            Varför sluta nu? Varför skär ni ned på vuxenutbildningen? Varför
            minskar ni på den kvalificerade yrkesutbildningen?
          </note>
          <note>
            Vi ser att arbetskraftsbristen ökar. Hur kan man tycka att det
            är en bra idé att nu minska människors möjligheter att sadla om
            och rikta in sig på områden där det behövs arbetskraft? Detta
            om något riskerar att driva upp inflation och räntor, inte att
            låg- och felavlönade kommunaltjejer får en rättmätig löneökning.
          </note>
          <note>
            När det gäller ungdomar tycker jag att situationen redan är alarmerande.
            Antalet långtidsarbetslösa ungdomar har fyrdubblats som en direkt
            effekt av den politik regeringen för. Nyss var beskedet till dem
            att de skulle sitta instängda på arbetsförmedlingen 30 timmar
            i veckan för att göra sig förtjänta av en lägre ersättning än
            vuxna arbetslösa får. Det förslaget har övergetts, men inget annat
            har kommit i stället. En ungdomsgaranti lovades. Just nu är den
            enda garantin en garanti om sämsta ersättning. Vad är ert besked
            i dag?
          </note>
          <note>
            De centrum som arbetar uppsökande med ungdomar under 20 år som
            inte går i skolan eller jobbar försvinner i Stockholm, eftersom
            pengarna har dragits in. Är det så beskedet ser ut för hela landet?
            Komvux skärs ned. Rekryteringsstödet som har minskat segregationen
            i den högre utbildningen tas bort. Högskolan ska inte byggas ut
            mer. Är det så man skapar framtidstro hos ungdomarna som nu är
            på väg genom gymnasiet? Det blir svårare att få utbildning men
            ännu svårare att rätta till eller komplettera sina kunskaper.
            Det tycker jag är det svåraste. Så rustar man ingen, varken gammal
            eller ung, för de framtidens jobb, för de nya utmaningar som statsministern
            nyss talade om. Så bygger man in återvändsgränder och stoppar
            chanser.
          </note>
          <note>
            Er arbetsmarknadspolitik kräver alltmer av rörlighet av de arbetslösa.
            Men bostadsmarknaden stelnar samtidigt. Ni tar bort investeringsstöd
            för hyresrätter och studentbostäder, allmännyttan säljs ut i ett
            rasande tempo, inte minst här i Stockholm.
          </note>
          <note>
            Den borgerliga regeringen har siktet inställt på helt andra grupper
            än ungdomarna och på en helt annan sida av bostadsfrågorna, nämligen
            på hur de som har de mest värdefulla villorna ska slippa så mycket
            skatt som möjligt. Är det vettigt investerade pengar? Skapar det
            en god utveckling på bostadsmarknaden? Skapar det bra chanser
            för unga att flytta hemifrån, söka jobb och skapa sig en framtid?
          </note>
          <note>
            Vi vill fortsätta med investeringsstöden så att det också kommer
            att finnas hyresrätter. Vi vill ha moderna bostadsförmedlingar
            överallt så att man kan bekämpa diskrimineringen. Det finns ett
            sådant förslag färdigt, bara Mats Odell kan slita sig från utförsäljningsarbetet
            och göra någonting annat i stället.
          </note>
          <note>
            Det här är en politik som har sin udd riktad mot unga. Jag ser
            fram emot regeringens besked i dag: Har de en plats i Moderaternas
            Sverige även om man inte bor i villa i Täby eller Nacka?
          </note>
          <note>
            Unga som gamla, jag som Fredrik Reinfeldt i det här fallet är
            jag den gamla och han den unge alla ser faran i klimatfrågan.
            Den synen delar vi ärligt, tror jag, alla här i kammaren.
          </note>
          <note>
            Många här har också varit med och tagit ansvar för att minska
            utsläppen. Det har sorterats sopor. Det har återvunnits material.
            Det har bytts ut oljepannor. Det har isolerats. Det har handlats
            och rests så miljövänligt som man bara kan. Vi är ganska bra på
            det här i Sverige. Och väldigt många är engagerade också i det
            som händer internationellt.
          </note>
          <note>
            Men jag tror att klimatfrågan kommer att visa sig vara en ännu
            större utmaning än vad vi riktigt har förstått ännu, vare sig
            jag eller Fredrik Reinfeldt.
          </note>
          <note>
            Vi lever i dag på en nivå som för bara några år sedan var FN:s
            klimatpanels värsta scenario. Det går fort, och det går åt fel
            håll. Det finns mycket som behöver göras, och det behöver göras
            nu. Med det internationella ansvaret följer också ansvaret för
            varje land att göra mer. Det gäller också för Sverige.
          </note>
          <note>
            Vi måste bryta oljeberoendet. Vi måste få fram nya alternativa
            drivmedel. Vi måste bli bättre på att snåla med bränslet, också
            med det förnybara.
          </note>
          <note>
            Regeringen avskaffade under våren stödet till de villaägare som
            vill byta bort oljan mot miljövänligare uppvärmning, trots att
            det här verkligen har gett minskade utsläpp och lägre kostnader
            och trots att de här pengarna togs direkt från kraftföretagens
            enorma övervinster och därför var en välkommen återbäring till
            hårt trängda elkonsumenter.
          </note>
          <note>
            Vi socialdemokrater vill gå vidare med energiomställningen. Vi
            vill återföra mer av kraftföretagens rekordvinster till konsumenterna
            genom nya konverteringsstöd. Det här har vi satt av resurser till
            i vår motion. Det har vi också gjort till ett nytt investeringsprogram
            och ett nytt forskningsprogram för att kunna ta till vara oljekommissionens
            slutsatser.
          </note>
          <note>
            Jag har också föreslagit en mängd konkreta saker som jag hoppas
            att statsministern och jag kan tala vidare om. Det handlar om
            två nya certifikatsystem statsministern tycker ju nu äntligen
            att de här certifikaten är intressanta fast han har röstat emot
            dem här i kammaren i alla år. Men då kan vi införa två nya, ett
            för att få fram nya drivmedel, ett annat för att få fram snabbare
            energieffektivisering. Det är utmärkta konkreta förslag.
          </note>
          <note>
            Vi har också jobbat på att ta fram en klimatmärkning så att alla
            individer som verkligen vill göra en egen insats ska kunna få
            lättare att göra det.
          </note>
          <note>
            Det här är några förslag att agera gemensamt kring. För, herr
            talman, jag tror att Sverige kan så mycket bättre. Med trygga
            försäkringar, jobb, entreprenörskap, klimatpolitik, utbildning
            och bostäder åt unga kan plikten att göra sitt bästa förenas med
            rätten att få stöd och många chanser. Men framför allt: Sverige
            förtjänar bättre. Sverige har råd med rättvisa.
          </note>
          <note>
            I detta anförande instämde Ann-Christin Ahlberg, Phia Andersson,
            Ann Arleklo, Luciano Astudillo, Patrik Björck, Catharina Bråkenhielm,
            Alf Eriksson, Birgitta Eriksson, Kenneth G Forslund, Agneta Gille,
            Monica Green, Christin Hagberg, Michael Hagberg, Hans Hoff, Inger
            Jarl Beck, Ylva Johansson, Sonia Karlsson, Sylvia Lindgren, Fredrik
            Lundh, Carina Ohlsson, Ameer Sachet, Gunnar Sandberg och Börje
            Vestlund (alla s).
          </note>
          <note type="speaker">
            Anf. 15 Statsminister FREDRIK REINFELDT (m) replik:
          </note>
          <note>
            Herr talman! Det hade kanske varit intressant att höra om det
            var någon socialdemokrat som inte instämde.
          </note>
          <note>
            Mona gör det som socialdemokrater ofta gör. Hon säger: Nu ska
            jag prata om jobben. Och så pratar hon inte om jobben, utan precis
            som vanligt talar hon om dem som inte jobbar. Jag förstår inte
            hur detta kan fortgå år efter år. Det är klart att man alltid
            kan ta som utgångspunkt att visa hur människor med små marginaler
            lever det ska vi definitivt vara lyhörda för. Men det är aldrig
            jobb ni pratar om. Det är alltid detta. Ni går tillbaka till ersättningar
            till människor som inte jobbar och har sedan ingen som helst jobbpolitik.
          </note>
          <note>
            Jag ska säga vad vi gör som jag tror är det som allra mest ger
            jobb. Det är de sänkta inkomstskatterna för låg- och normalinkomsttagare.
            Det är förändringarna i a-kassan som gör att det blir en bättre
            fungerande omställningsförsäkring, så att skillnaden mellan att
            arbeta och att inte arbeta växer. Och det är matchningsförändringarna
            vi gör där vi får en arbetsmarknadspolitik som är mer inriktad
            på att vara ett matchningsstöd, så att man kommer in på den reguljära
            arbetsmarknaden, än på att man ska ha volymåtgärder för att dölja
            arbetslöshet. Det tror jag är det som nu ger ökad sysselsättning.
            Om det säger Mona Sahlin ingenting. Det behövs alltså inte.
          </note>
          <note>
            Sedan är Mona Sahlin modig och det vet vi för hon gör ett nummer
            av ungdomar här, som då tydligen inte får jobb. Det kanske var
            precis fel månad att drämma till med det.
          </note>
          <note>
            Under första kvartalet 2007 nu läser jag ur Ams rapportering
            ökade antalet sysselsatta ungdomar i åldern 1624 år med 44 000
            jämfört med första kvartalet 2006. Det var den största sysselsättningsökningen
            för ungdomar sedan 1987. Och här står Mona och gnäller.
          </note>
          <note>
            Man får inte bli så förblindad av att man tror att man har rollen
            att alltid vara emot att man inte ens ser den förändring som nu
            sker. Det kanske är den bästa och mest glädjande utveckling för
            unga människor som vi har sett, och den kommer att följas av ytterligare
            lättnader just för att bereda plats för ungdomar på den svenska
            arbetsmarknaden. Hur kan man vara emot det, Mona Sahlin?
          </note>
          <note type="speaker">
            Anf. 16 MONA SAHLIN (s) replik:
          </note>
          <note>
            Herr talman! Det är intressant att jag hela tiden blir förnamn
            för statsministern. Jag är Mona Sahlin, och det är Fredrik Reinfeldt.
          </note>
          <note>
            Fredrik Reinfeldt säger att han är ute och reser i landet för
            att lyssna. Om han lyssnar så dåligt på de kommunalare han träffar
            runt om i landet som han uppenbarligen lyssnade på mig i talarstolen
            tycker jag att statsministern har ett stort problem. Så jag vill
            till att börja med säga: Öppna öronen!
          </note>
          <note>
            Det är för mig lika obegripligt som det uppenbarligen är för
            Fredrik Reinfeldt att inte förstå att när vi pratar om jobben
            är det samma sak som att prata om hur vi får fram de nya miljösatsningarna.
            Hur bygger vi bort bostadsbristen bland unga? Hur får vi fram
            fler kvalificerade utbildningsmöjligheter för de unga? Hur satsar
            vi på de äldre, så att psykvården, äldreomsorgen blir ännu starkare?
          </note>
          <note>
            Allt detta, Fredrik Reinfeldt, är, om du öppnar öronen en liten
            stund, jobbsatsningar.
          </note>
          <note>
            Jag säger det en gång till: A-kassan måste vara en omställningsförsäkring.
            Hur blir den det? Blir den det genom att man gör den så låg och
            dålig att de som har de gamla jobben håller fast vid dem oerhört
            länge i stället för att känna att det är just en omställningsförsäkring
            som med trygghet som ledstjärna i stället för en spark i baken
            hjälper människor över till det nya?
          </note>
          <note>
            Jag är väl medveten om att antalet jobb växer och att många unga
            får jobb. Men jag tänker på långtidsarbetslösheten, Fredrik Reinfeldt,
            bland de unga och bland de äldre, de som står längst bort.
          </note>
          <note>
            Om man inte förstår att både trygghet och omställning, både plikt
            och rättigheter, är det som också för framtiden kommer att garantera
            att Sverige är starkt, då är man moderat och inte socialdemokrat,
            och det skiljer oss två också i fortsättningen.
          </note>
          <note type="speaker">
            Anf. 17 Statsminister FREDRIK REINFELDT (m) replik:
          </note>
          <note>
            Herr talman! Om det gör någon lyckligare kan jag visa att jag
            lyssnar och då hänvisa till partiordförande Sahlin.
          </note>
          <note>
            Partiordförande Sahlin tycker tydligen att det inte förs en politik
            för fler jobb. Ja, men det är väl bara att titta ut i verkligheten
            och lyssna in vad som händer. Hur låter det där ute? Får någon
            jobb? Har någon märkt att det verkar vara ganska bra drag i arbetsmarknaden?
          </note>
          <note>
            På något sätt blir den politiska debatten lite futtig om man
            inte tar in denna uppenbara verklighet, om man inte lyssnar.
          </note>
          <note>
            Jag tror, som sagt, att detta beror på de åtgärder som partiordförande
            Sahlin valde att gå förbi och som hon tydligen inte tyckte var
            viktiga att lägga som grund.
          </note>
          <note>
            Jag vill gärna säga något om klimatfrågorna. Jag är beredd att
            lyssna in. Jag är beredd att utveckla svar som både ger internationella
            svar och möjligheter att gå vidare. Jag tror inte att varje reglering
            automatiskt är fantastisk eller fungerar perfekt, för det har
            visat sig att det inte är så. Men vi ska vara lyhörda. Vi ska
            vara öppna, och en del av de förslag som nämns finns det kanske
            anledning att titta på.
          </note>
          <note type="speaker">
            Anf. 18 MONA SAHLIN (s) replik:
          </note>
          <note>
            Herr talman! Jag sade detta många gånger, Fredrik Reinfeldt.
            Jag är väl medveten om och väldigt glad över att antalet jobb
            växer, för det gör det, och att det går så bra för Sverige, för
            det gör det, och att ekonomin växer, för det gör den.
          </note>
          <note>
            Men just därför är jag så oerhört bekymrad över att man inte
            tillräckligt medvetet och ideologiskt försöker utnyttja dessa
            goda tider, dessa många nya jobb till att just göra rättvisan
            större, till att just stötta och göra de system i samhället starkare
            som gör att alla och inte bara några får möjligheten att hänga
            med på den här resan.
          </note>
          <note>
            Det är därför jag försökte nämna framför allt på utbildningsområdet
            det som stör mig kanske allra mest. Det handlar om just de utbildningar,
            Fredrik Reinfeldt, som är viktigast för dem som har fastnat i
            utanförskapet: arbetsmarknadsutbildningen, vuxenutbildningen,
            bristyrkesutbildningar och rekryteringsstödet för att man ska
            kunna komma in på högskolan när man kommer från andra förutsättningar.
            Det är detta som prioriteras ned.
          </note>
          <note>
            De goda tiderna används för att sänka skatten för sådana som
            Fredrik Reinfeldt och mig och dem som har stora dyra villor. Det
            är orättvisa. Det är inte att ta till vara de möjligheter som
            ett starkt Sverige nu har. Det kommer den politiska debatten att
            handla om i många år.
          </note>
          <note type="speaker">
            Anf. 19 Näringsminister MAUD OLOFSSON (c) replik:
          </note>
          <note>
            Herr talman! Mona Sahlin är välkommen till partiledardebatten.
            Mona börjar med att berätta om alla brev hon får. Jag kan meddela
            att vi får rätt många brev från glada medborgare. De säger: Äntligen
            har jag fått ett jobb. Jag har väntat flera år på att få ett jobb.
            Äntligen har jag fått ett. Jag börjar med nystartsjobb. Men det
            är ett riktigt jobb. Det är avtalsenlig lön, och det är trygghet.
            Tack för det! säger de.
          </note>
          <note>
            Det är också intressant att lyssna till Mona Sahlin när hon räknar
            upp allt som den här regeringen förändrar. Vi känner igen det.
            Ni är mot allting. Det var ju en så himla bra politik ni förde.
            Det var bara det att det ledde till massarbetslöshet. Det ledde
            till ett stort utanförskap för alla dem som blev långtidssjuka
            och förtidspensionerade mot sin vilja. Kan ni vara beredda att
            prova någon ny metod för att minska arbetslösheten?
          </note>
          <note>
            Jag satt och lyssnade noga. Vad är det nu för nya förslag som
            kommer? Jag hittade inte ett enda. Men kanske kan du i repliken
            redovisa vad det är för nya grepp som Socialdemokraterna tänker
            ta för att minska arbetslösheten. Den politik som ni förde tidigare
            ledde till att över en miljon människor inte går till jobbet en
            vanlig dag. Det är inget välfärdssamhälle när så många människor
            står utanför. Det är inte acceptabelt på 2000-talet när vi står
            här att så många människor inte får behövas.
          </note>
          <note>
            Vi ser till att vi minskar arbetslösheten, inte minst bland unga.
            I fjol hade vi en ungdomsarbetslöshet som låg på 27 ½ procent
            vid den här tiden. Det var inget problem för Socialdemokraterna.
            Ungdomsarbetslösheten var ni inte beredda att diskutera.
          </note>
          <note>
            Låt mig få testa ett förslag: hushållsnära tjänster. Mona Sahlin
            har någon gång i tiden sagt att det nog är en ganska bra reform.
            Man skulle behöva det. Vi skulle få nya tjänstejobb. Hur är dagsnoteringen
            när det gäller hushållsnära tjänster? Är ni för i Socialdemokraterna
            eller är ni emot? Det finns möjligheter att stödja det. Vi ser
            nu att företagen växer fram. Över 500 företag registreras inom
            den hushållsnära sektorn. Det är bra för jobben men också bra
            för dem som vill ha hjälp med vardagspusslet.
          </note>
          <note type="speaker">
            Anf. 20 MONA SAHLIN (s) replik:
          </note>
          <note>
            Herr talman! Oj, vad jag saknar det gamla Centerpartiet! Ibland
            är förnyelse inte speciellt bra, Maud Olofsson.
          </note>
          <note>
            Vi gjorde under många år ett viktigt arbete när det gällde statens
            ekonomi och inte minst när det gällde energiomställningen. Det
            säger jag ärligt och uppriktigt tack för. Det var bra, och det
            var viktigt. Jag önskar att vi kunde komma tillbaka dit.
          </note>
          <note>
            Jag står inte här och är lika enögd som Maud Olofsson alltid
            är, tycker jag, i debatter. Jag har sagt många gånger nu att jobben
            växer. Det är bra. Det går bra för Sverige. Det är bra. Ekonomin
            är stark. Det är bra. Men titta med det andra ögat också och se
            om inte de åtgärder som regeringen använder denna fantastiskt
            goda tid till just ökar svårigheterna för de grupper av människor
            som jag tycker att politiken verkligen är till för! Man ska visa
            att när det går bra för Sverige får alla möjlighet att skaffa
            sig utbildning och chans till jobb.
          </note>
          <note>
            Maud Olofsson efterlyser nya förslag. Då spänner man öronen hushållsnära
            tjänster. Är det det nyaste och fräschaste som Maud Olofsson kan
            komma på? Jag har sagt, och jag säger det åter igen: Det är viktiga
            jobb som görs i tjänstesektorn. Det är viktiga jobb som görs hemma
            hos människor. Men varför denna krångliga, märkliga skatterabatt
            som Maud Olofsson har hittat på?
          </note>
          <note>
            Ni kan ju det där. Om man köper häckklippning får man skatterabatt
            men inte för trädbeskärning. Om man köper tvätt och strykning
            hemma får man det, men inte när man går till kemtvätten. Om man
            bokar en kock som kommer hem och grillar i trädgården får man
            det men inte om man beställer hem färdigstekta hamburgare. Vad
            är detta? Är det de nya spännande jobben?
          </note>
          <note>
            Är det att underlätta för småföretagen med detta krångliga regelverk?
            Jag hörde en småföretagare som sade att Maud Olofsson pratar mer
            och gör mindre än till och med Mona Sahlin.
          </note>
          <note type="speaker">
            Anf. 21 Näringsminister MAUD OLOFSSON (c) replik:
          </note>
          <note>
            Herr talman! Ja, det vill ju inte säga lite. Mona Sahlin tycker
            att det är besvärligt att Centerpartiet har förnyats och moderniserats.
            Jag kan bara upplysa om att det har varit framgångsrikt i valet.
            Väljarna har tyckt om det, också centerpartisterna.
          </note>
          <note>
            Jag nämnde en av de åtgärder som vi har föreslagit. Jag kan nämna
            några andra. Det är förmögenhetsskattens avskaffande så att företagen
            får tillgång till kapital, sänkta skatter för enskilda och för
            företagare, 3:12-reglernas reformering, förlängd provanställning.
            Vi ordnar upp och gör det enklare att säsongsanställa. Vi sänker
            arbetsgivaravgifterna i tjänstesektorn. Vi rättar till förmånsrätten
            som har gjort det omöjligt för småföretagare på landsbygden att
            låna. Vi gör om konkurrenslagstiftningen så att det inte är en
            skam resten av livet om man har gjort konkurs.
          </note>
          <note>
            Är det några av de här åtgärderna som Socialdemokraterna kan
            tänka sig att stödja? När det gäller hushållsnära tjänster låter
            det som den obotfärdiges förhinder. Det är fel system. Alltså
            är jag emot. Erkänn att hushållsnära tjänster är en bra tjänstemarknad!
            Det ger jobb. Det underlättar vardagslivet för vanliga människor.
            Försök inte att gå undan bara för att reglerna ser ut som de gör!
          </note>
          <note type="speaker">
            Anf. 22 MONA SAHLIN (s) replik:
          </note>
          <note>
            Herr talman! Ursäkta, men jag trodde att själva regelverket var
            poängen och att det var det som man var för eller emot. Jag är
            fortfarande emot de regelverken.
          </note>
          <note>
            De punkter som Maud Olofsson började läsa upp är de 167 antikrångelreglerna
            som presenterades. Den listan är rätt intressant. Jag satt faktiskt
            och kikade på den. Här kommer några:
          </note>
          <note>
            Punkt 46 att utreda en avveckling av gränsen för svårföryngrad
            skog. Det står på förenklingslistan.
          </note>
          <note>
            Punkt 53 översyn av systemet med förprövning av stallbyggnader.
          </note>
          <note>
            Punkt 96 att begränsa tillståndsplikten för fotografering eller
            liknande registrering från luftfartyg.
          </note>
          <note>
            Det är tre exempel på det som Maud Olofsson menar är förenklingar
            för småföretagen. Finns det inget annat att ägna sig åt, Maud
            Olofsson, som energiöverenskommelsen, att stötta elkonsumenterna,
            att titta på överföring av kraftbolagens övervinster, att dra
            i gång oljekommissionens arbete? Det finns en riktig förenklingsdiskussion
            som handlar om hur man garanterar låga räntor i stället för att
            dra på med de orättvisa skattesänkningarna.
          </note>
          <note>
            Jag tänker förnya socialdemokratin i en helt annan riktning än
            den Maud Olofsson påstår sig ha förnyat Centerpartiet i.
          </note>
          <note type="speaker">
            Anf. 23 Utbildningsminister LARS LEIJONBORG (fp) replik:
          </note>
          <note>
            Herr talman! Gång på gång efter det att Mona Sahlin har blivit
            vald till partiordförande har det givit rubriker att hon har sagt
            att en del av socialdemokratins förnyelse ska vara att man nu
            ska vara för kunskap i skolan. Egentligen är det ganska genant
            att det uppfattas som en nyhet. Det är ungefär som att säga: Ursäkta,
            vi glömde patienterna i vår vårdpolitik. Eller: Vi glömde trafikanterna
            i vår trafikpolitik. Men så illa har det varit ställt i socialdemokratisk
            skolpolitik.
          </note>
          <note>
            Nu är den intressanta frågan: När kommer dessa signaler om förnyelse
            att ge konkreta resultat i politiska ställningstaganden? Den regering
            som vi har nu lägger fram ett antal förslag om kursomläggningar
            i utbildningspolitiken. Vi har till exempel lanserat ett nytt
            lärlingssystem som har väckt stort intresse bland facket, arbetsgivarna
            och kommunerna. Socialdemokraterna här i riksdagen däremot ställer
            inte upp på det förslaget.
          </note>
          <note>
            Vi debatterade i kammaren förra veckan ett system som jag har
            lagt fram förslag om som skulle uppvärdera språk och matte i gymnasiet
            när man söker till högskola. Socialdemokraterna hittar någon väg
            att passa och rösta nej.
          </note>
          <note>
            Själva symbolen för ert flummeri på senare år har varit att er
            partikongress sade nej till förslaget om nationella prov i trean.
          </note>
          <note>
            Ibrahim Baylan kämpade i talarstolen på partikongressen och sade
            att detta är viktigt och att det gäller arbetarrörelsens barn.
            Men sedan röstade man nej.
          </note>
          <note>
            Nu har Jan Björklund lagt fram detta förslag i riksdagen, men
            Socialdemokraterna här, av vilka många var för det på partikongressen,
            röstar ändå nej. Min fråga är: När kommer er förnyelse i skolpolitiken
            att märkas i praktiken?
          </note>
          <note type="speaker">
            Anf. 24 MONA SAHLIN (s) replik:
          </note>
          <note>
            Herr talman! Ordet förnyelse studsar mellan talarstolarna här.
            Men vilken värdering man lägger i det ordet beror väldigt mycket
            på vilken ideologi man har.
          </note>
          <note>
            Nu gör sig Lars Leijonborg lustig över att vi över huvud taget
            vill förnya någonting i stället för att säga: Där har vi ett exempel.
          </note>
          <note>
            Det var det första som jag lyfte fram. Det är en ärligt menad
            diskussion som vi nu drar i gång inom socialdemokratin om hur
            vi ska förena ord som ordning och reda och kunskap med stödjande
            och solidarisk en skola som också verkligen stöttar, hjälper och
            ger många chanser. Vi är självkritiska. Det är väl bra? Och vi
            är ärliga i vår avsikt att också gå igenom hela skolpolitiken.
            Dessa förslag kommer i höst när vi har samlat ihop detta efter
            ett rådslag i partiet.
          </note>
          <note>
            Men det finns ett område, Lars Leijonborg, som vi inte tänker
            förnya oss på. Vi tänker inte vara med om att sätta vare sig betygsliknande
            omdömen eller betyg på sex- och sjuåringar. Det kommer ett socialdemokratiskt
            parti aldrig att ställa upp på. Vi kommer aldrig att acceptera
            sorteringsskolan som stänger möjligheter i en tid då den nya arbetsmarknaden
            kräver väldigt många chanser till utbildning. Det kommer vi aldrig
            att acceptera och ställa upp på.
          </note>
          <note>
            Vi för en debatt i vårt parti, Lars Leijonborg. Jag vet inte
            hur det är i ditt parti, och om ni inte diskuterar när ni kommer
            med era klipska förslag om språktest och annat som inte har landat
            så väldigt väl. Det är nämligen en skillnad på att vara ett folkparti
            och att vara ett folkrörelseparti. Vi för en diskussion i vårt
            parti. När den är färdig kommer förslagen. Det är ett folkrörelseparti.
            Detta sagt som ett litet tips till en avgående folkpartiledare.
          </note>
          <note type="speaker">
            Anf. 25 Utbildningsminister LARS LEIJONBORG (fp) replik:
          </note>
          <note>
            Herr talman! Jag är oerhört glad för att Socialdemokraterna nu
            tänker vara för kunskap i skolan. Mona Sahlin säger att det är
            en avvägning som man måste diskutera ordentligt. Det är trist
            att den debatten har startat först nu. Men vi får naturligtvis
            se fram mot resultatet.
          </note>
          <note>
            Men vi är ivriga därför att, som Mona Sahlin sade i sitt inlägg,
            det är våra ungdomar och vår framtid som det gäller. Vi har åratal
            av misslyckanden bakom oss. Som Ibrahim Baylan sade på partikongressen,
            för att återigen referera till honom, när han vädjade om stöd:
            Resultaten sjunker.
          </note>
          <note>
            Men denna utveckling måste brytas. Då duger det inte att rösta
            nej, nej, nej när den här regeringen lägger fram förslag som innebär
            att vi verkligen vill och ska vända denna utveckling. Men vi får
            tydligen ge oss till tåls.
          </note>
          <note>
            Men ett tips som jag vill ge är: Ska förnyelse bli allvar räcker
            det inte med fraser och deklarationer. Då är det detaljerna som
            avgör. Och där har ni fortfarande lång väg att gå.
          </note>
          <note type="speaker">
            Anf. 26 MONA SAHLIN (s) replik:
          </note>
          <note>
            Herr talman! Kommer vi att fortsätta att rösta nej, nej, nej?
            Ja, vi kommer att rösta nej, nej, nej till förslag om betyg i
            ettan. Vi kommer att fortsätta att rösta nej, nej, nej till en
            sorteringsskola. Vi kommer att fortsätta att rösta nej till att
            dra ned på vuxenutbildning och högskoleplatser eller att ta bort
            rekryteringsstödet för att få fler att kunna plugga på högskolan.
            Men vi kommer att rösta ja, Lars Leijonborg, till att förändra
            och förnya innehållet i socialdemokratisk skolpolitik. Den debatten
            äger vi. Den är viktig och riktig. Men vi kommer aldrig att svika
            idealen om att skolan måste vara till för alla. Vi har Ibrahim
            Baylan. Ni har Jan Björklund. Det är skillnad det.
          </note>
          <note type="speaker">
            Anf. 27 Socialminister GÖRAN HÄGGLUND (kd) replik:
          </note>
          <note>
            Herr talman! Jag vill naturligtvis också sälla mig till dem som
            välkomnar Mona Sahlin till partiledardebatterna.
          </note>
          <note>
            Sverige har en ny regering sedan åtta månader tillbaka, en regering
            som har ett tydligt uppdrag att se till att vi får ned arbetslösheten
            i Sverige och att vi därigenom får ökade skatteintäkter som gör
            att vi kan förstärka välfärden och öka enskildas och familjers
            möjligheter att styra och ställa mer över sina egna liv. Det är
            det vi håller på med just nu.
          </note>
          <note>
            Jag tänkte att när Mona Sahlin håller sitt anförande kommer vi
            säkert att få en redogörelse för Socialdemokraternas politik i
            dag. Men den uteblev.
          </note>
          <note>
            I Dagens Nyheter i dag kunde vi läsa en debattartikel där Mona
            Sahlin säger: Vi hade fel om skolan, och vi hade fel om arbetsmarknadspolitiken.
          </note>
          <note>
            Jag ser fram mot fler sådana debattartiklar.
          </note>
          <note>
            De besked som hittills har lämnats från Socialdemokraterna sedan
            valet har handlat om att fastighetsskatten kommer att återställas
            när vi har avskaffat den, att förmögenhetsskatten återinförs,
            vilket kommer att leda till färre jobb i Sverige, och att inkomstskatterna
            höjs, vilket ger mindre marginaler för hushållen i Sverige, om
            Socialdemokraterna får möjligheten.
          </note>
          <note>
            Utöver dessa återställare har ett löfte ställts ut rätt till
            heltid för alla. Men tänk, Mona Sahlin, om väljarna skulle minnas
            att er politik faktiskt innebar arbetslöshet för många på heltid.
            Jag tycker att den idén låter bra i verkligheten, men effekterna
            kommer att innebära att färre människor har jobb. Jag tycker inte
            att vi i dag har fått några besked om det socialdemokratiska alternativet
            till regeringens politik.
          </note>
          <note type="speaker">
            Anf. 28 MONA SAHLIN (s) replik:
          </note>
          <note>
            Herr talman! Jag får tacka för välkomnandet till debatterna.
            Det uppskattar jag.
          </note>
          <note>
            Jag vet inte om vi har läst samma artikel eftersom den artikel
            som Göran Hägglund beskriver, som jag påstås ha skrivit, känner
            jag inte igen speciellt mycket av, så vi får nog börja plugga
            på den igen.
          </note>
          <note>
            Men det är fascinerande att lyssna på Göran Hägglund, eftersom
            allt handlar om oss socialdemokrater. Det finns något slags socialdemokratisk
            fixering. Jag skulle önska att Göran Hägglund och andra kom ut
            ur oppositionsgarderoben. Stå inte kvar därinne längre! Det är
            rätt trångt där. Ni är en regering. Och allt som Göran Hägglund
            diskuterar här nu är vad vi gör och inte gör och vad vi ska göra
            om tre och ett halvt år.
          </note>
          <note>
            Sedan säger Göran Hägglund att den viktiga uppgiften för den
            regering som vi har nu är att låta människor styra över sina egna
            liv. Gäller det alla, Göran Hägglund? Gäller det Olle och Kalle
            som vill gifta sig? Gäller det Elisabet och Minna som vill gifta
            sig? Ska de få möjlighet att styra över sina egna liv? Gäller
            det de kvinnor som ska blir erbjudna vårdnadsbidrag snacka om
            förnyelse som svar på de utmaningar som kvinnor i dag står inför?
          </note>
          <note>
            När vi i stället tar upp frågan om heltid handlar det inte om
            rätten för alla till heltid, utan det handlar om dem som vill
            gå upp från deltid till heltid. Ungefär en tredjedel av dem som
            jobbar deltid vill jobba mer. De jobbar inom det område som Göran
            Hägglund är ansvarig för vården och omsorgen där det kommer att
            bli brist på personal. Varför ger man inte dessa kvinnor rätten
            att styra över sina liv, så att du som socialminister också får
            fler människor som vill jobba med vård och omsorg för äldre? Snacka
            om att styra sina egna liv. Gäller det också homosexuella? Gäller
            det också kvinnor inom vården? Och gäller det också kvinnor som
            vill slippa vårdnadsbidrag? Det undrar jag från min oppositionsgarderob
            där jag tyvärr sitter ett tag till.
          </note>
          <note type="speaker">
            Anf. 29 Socialminister GÖRAN HÄGGLUND (kd) replik:
          </note>
          <note>
            Herr talman! Själva idén med dessa replikväxlingar brukar vara
            att man replikerar på de inlägg som har hållits och på det parti
            som har levererat sitt budskap. Därför kanske det inte är så väldigt
            underligt att Mona Sahlin får finna sig i att bli granskad genom
            de repliker och de inlägg som görs med anledning av hennes anförande.
            Det tillhör så att säga spelets regler.
          </note>
          <note>
            För många år sedan hölls det debatter om den ekonomiska politiken
            i denna kammare. Ett stående uttryck av Mona Sahlins företrädare
            som jag tror att många minns var ungefär följande: Varför är Lars
            Tobisson så sur när det går bra för Sverige?
          </note>
          <note>
            Detta skulle man möjligen kunna returnera i någon mån i detta
            sammanhang.
          </note>
          <note>
            Mona Sahlin säger att hon är glad över effekterna, över att människor
            faktiskt kommer i arbete i dag. Men hon är missnöjd med precis
            alla de åtgärder som leder fram till just de här effekterna. Det
            visar att Socialdemokraternas politik inte skulle ge de här effekterna.
          </note>
          <note type="speaker">
            Anf. 30 MONA SAHLIN (s) replik:
          </note>
          <note>
            Herr talman! Göran Hägglund säger att jag nog får vänja mig vid
            att bli granskad. Jag vet hur det är att bli granskad; jag vill
            bara säga det.
          </note>
          <note>
            Sedan kvarstår diskussionen. Göran Hägglund har åtminstone hört
            mig säga att jag är glad över att det går bra för Sverige och
            över att antalet jobb växer, och det är jag. Men sedan säger han
            att jag är missnöjd med de åtgärder som har lett fram till den
            här utvecklingen.
          </note>
          <note>
            Om Göran Hägglund på allvar menar att det är lägre a-kassa, mindre
            vuxenutbildning och sämre villkor för de unga som har lett fram
            till den utveckling vi nu ser på arbetsmarknaden är det, tycker
            jag, värre med analysförmågan hos Kristdemokraterna.
          </note>
          <note>
            Jag återkommer med frågeställningen om hur människors hela och
            fria liv också möjligen ska omfatta fler som vill gifta sig, kvinnor
            som vill ha rätt till abort och vårdanställda som vill ha rätt
            till heltid. Den granskningen ska Göran Hägglund få utstå i framtiden.
          </note>
          <note type="speaker">
            Anf. 31 Näringsminister MAUD OLOFSSON (c):
          </note>
          <note>
            Herr talman! Först vill också jag passa på att tacka Lars Leijonborg
            som nu har sin sista partiledardebatt. Det har varit ett fantastiskt
            samarbete och den kanske mest intensiva och spännande perioden
            i svensk politisk historia, alltifrån Högfors och fram till maktskiftet.
          </note>
          <note>
            Jag vill också säga att det engagemang för skolan som visats
            av Folkpartiet under Lars Leijonborgs ledning har hjälpt oss i
            alliansen väldigt mycket. Men framför allt har det hjälpt barnen
            i Sverige som nu kan få en chans att få en bra utbildning framöver.
          </note>
          <note>
            För ett år sedan stod Socialdemokraternas Göran Persson i denna
            kammare och talade om hur bra det gick för Sverige. Men han såg
            inte att över en miljon människor inte gick till jobbet en vanlig
            dag. Han ville inte se de sociala och regionala klyftorna. Han
            såg inte alla de förtidspensionerade och långtidssjukskrivna många
            gånger kvinnor. Minst av allt såg han alla de ungdomar som stod
            utanför.
          </note>
          <note>
            Som jag tidigare sagt hade vi en ungdomsarbetslöshet på 27,5
            procent i april i fjol. Göran Persson såg inte utanförskapet.
            Det gjorde inte heller övriga socialdemokrater. Han såg inte att
            det finns en kraft hos människor i vårt land som faktiskt vill
            vara med efter förmåga.
          </note>
          <note>
            Allians för Sverige såg hur det stod till. Vi sade att jobben
            är den enskilt viktigaste frågan för svensk politik framöver.
            Vi såg att det fanns väldigt många människor som ville vara med
            och bidra men som inte fick göra det. Vi sade det i valrörelsen
            och presenterade program för det, och vi vann valet just av den
            anledningen.
          </note>
          <note>
            När vi fick regeringsmakten visste vi mycket väl vad som behövde
            göras. Vi har genomfört en massa saker i rask takt. Vi har gjort
            det därför att vi vill minska klyftorna i samhället, både de sociala
            klyftorna och de regionala klyftorna.
          </note>
          <note>
            Siffrorna talar sitt tydliga språk. Det är nu den lägsta arbetslösheten
            på 16 år, 3,6 procent enligt Ams och 4,6 procent enligt SCB. Det
            är nu 37 000 färre arbetslösa jämfört med april 2006. Det är nu
            17 000 färre personer med sjukpenning jämfört med april 2006.
            Nystartsjobben är en succé. 8 000 nya jobb har tillkommit, av
            vilka 9,4 procent gått till arbetslösa med utländsk bakgrund,
            12 procent till funktionshindrade och 20 procent till ungdomar
            under 25 år.
          </note>
          <note>
            11 ½ procent fler företag har startats under de fyra första månaderna
            i år. Det är främst i det privata näringslivet som de här jobben
            kommer. Två tredjedelar av de nya företagen är tjänsteföretag.
            Inom städbranschen har 500 nya företag tillkommit i år. I maj
            månad var det all-time-high när det gäller försäljningen av miljöbilar.
            Miljöbilsandelen nådde i maj 16,6 procent.
          </note>
          <note>
            Vi är på rätt väg, mina vänner, men en hel del återstår. Det
            är det som är viktigt för den här regeringen. Vi kommer inte att
            ge oss förrän vi har minskat utanförskapet. Det är ju det som
            vi har lovat väljarna.
          </note>
          <note>
            Vi har utmaningar framför oss. Jag skulle vilja nämna tre utmaningar.
          </note>
          <note>
            Den första utmaningen handlar om att öka företagandet och se
            till att jobben kommer runt om i vårt land.
          </note>
          <note>
            Den andra utmaningen handlar om att göra någonting åt klimathotet.
          </note>
          <note>
            Den tredje utmaningen handlar om att förnya välfärden.
          </note>
          <note>
            Jag börjar med företagandet och jobben.
          </note>
          <note>
            För det första ställer globaliseringen krav på anpassning, snabbhet
            och effektivitet om vi ska klara konkurrensen. Det ställer krav
            på både företagare och anställda. Företagarna behöver bättre villkor,
            och det behöver bli lättare att anställa. Det behövs trygghet
            för företagare, mindre krångel, sänkta skatter och så vidare.
          </note>
          <note>
            Löntagarna behöver naturligtvis en trygg försäkring vid arbetslöshet
            och sjukdom men också en möjlighet att snabbt komma tillbaka för
            att inte fastna i utanförskap. Man behöver kompetensutveckling
            så att man är attraktiv på arbetsmarknaden och så att man, om
            man tappar ett jobb, kan komma till ett nytt.
          </note>
          <note>
            Jag tror att vi behöver en diskussion om både företagarnas och
            löntagarnas intressen i det sammanhanget. Hur ska vi klara globaliseringen
            i framtiden? Vilka recept krävs det för att vi ska kunna konkurrera?
          </note>
          <note>
            Det behövs, som sagt, en tillväxt i hela landet. Vi ser nu den
            tillväxt som sker runt om i landet, med lite olika utgångspunkter.
            I norr investeras det i gruv- och mineralindustrin. Skogen tas
            fram och producerar nya bränslen. I Västsverige ser vi hur fordonsindustrin
            utvecklar nya motorer.
          </note>
          <note>
            Vi ser att det finns olika strategier runt om i vårt land som
            totalt sett bidrar till den gemensamma tillväxten. Men det krävs
            en bra infrastruktur, bra service, bra forskning och utveckling
            samt goda företagsvillkor för att det ska gälla för hela Sverige.
          </note>
          <note>
            För det andra handlar det om klimatet. Här finns de stora utmaningarna
            bland annat att fatta tuffa politiska beslut, precis som vi gjort
            på EU-nivå, där vi sätter upp tydliga mål så att industrin vet
            vad den har att hålla sig till. Det krävs ett samarbete mellan
            politiken, näringslivet och forskningen så att vi också åstadkommer
            de nya tekniska lösningar som behövs för att rädda klimatet.
          </note>
          <note>
            Det behövs kraftfulla åtgärder precis så som den här regeringen
            har gjort med energieffektivisering, med en satsning på havsmiljö,
            med en miljöbilspremie och med en satsning på miljöteknik. Alla
            de här åtgärderna behövs för att vi ska kunna lösa de utmaningar
            som vi står inför. Jag ser det här som en stor möjlighet. Andra
            ser det som ett gigantiskt hot.
          </note>
          <note>
            När vi reser runt i världen och träffar kolleger märker vi att
            Sverige ligger bra till. Vi kan hjälpa till med ny teknik. Vi
            kan samtidigt skapa jobb och också se till att miljön förbättras.
          </note>
          <note>
            För det tredje handlar det om välfärden. Vi lever i dag helt
            andra liv än som tidigare var fallet. Vi lever långt ifrån våra
            föräldrar. Vi jobbar heltid. Vi behöver snabbhet och effektivitet
            i välfärden.
          </note>
          <note>
            Jag vill ha en välfärd där jag inte behöver vara orolig för att
            min mamma eller min pappa har 50 personer från hemtjänsten som
            kommer hem till dem och sköter om dem.
          </note>
          <note>
            Jag vill att föräldrar och gamla ska kunna ha en bra vård och
            omsorg.
          </note>
          <note>
            Jag vill att också gamla med bara garantipension ska ha möjlighet
            att leva på sin pension.
          </note>
          <note>
            Jag vill att landets unga ska kunna få kunskap i skolan och kunna
            känna trygghet och att det finns en barnomsorg som är anpassad
            just för mina behov.
          </note>
          <note>
            Vi måste förnya välfärden. Då krävs det en mångfald. Det krävs
            ett system som ger trygghet och kvalitet också i välfärden. Då
            måste fler få vara med och bidra till de nya lösningarna inte
            bara det offentliga utan också privata lösningar, kooperativa
            lösningar och sociala företag som bidrar till att förnya välfärden.
          </note>
          <note>
            Mina vänner! I höstas fick vi ett maktskifte. Det var välkommet.
            Vi har längtat efter det. Det tog lite tid. Men vad som också
            krävs i Sverige är faktiskt ett värderingsskifte. Det räcker inte
            med ett maktskifte, utan det behövs också ett värderingsskifte.
          </note>
          <note>
            I dag har vi ett sossifierat normsystem som tar sig lite olika
            uttryck. Enligt Socialdemokraterna är det fult att vara företagare
            och tjäna pengar på hederligt arbete. Men det är helt okej att
            leva på a-kassa.
          </note>
          <note>
            Det är fel att ha företag som gör vinst på vård. Men det är helt
            okej att den offentliga sektorn levererar vård av dålig kvalitet.
          </note>
          <note>
            Det är fel att sänka skatten för låg- och medelinkomsttagare,
            men det är rätt att göra människor beroende av bidrag.
          </note>
          <note>
            Man protesterar mot att vi säljer en del av de statliga bolagen
            därför att vi vill koncentrera oss på statens kärnuppgifter.
          </note>
          <note>
            Man pratar om pigjobb när regeringen nu ger möjlighet för människor
            att gå från svart arbete till vitt arbete och samtidigt lösa vardagspusslet
            för väldigt många.
          </note>
          <note>
            Mina vänner! Det återstår mycket att göra i Sverige med värderingsskiftet.
            Vi måste få en ordning där vi värderar att människor vill anstränga
            sig för att ha jobb och bidra till Sveriges utveckling.
          </note>
          <note>
            Vi måste se att det finns många människor i vårt land som satsar
            eget kapital, eget arbete och egen tid för att fixa jobb åt andra.
            Det måste ha betydelse.
          </note>
          <note>
            Vi måste se att det är bra om många bidrar till att hitta nya
            välfärdslösningar. Det är bra för samhället. Det är bra för Sverige.
            Det är kvaliteten i vården och omsorgen som vi ska räkna, inte
            vem det är som utför det hela.
          </note>
          <note>
            Socialdemokraterna har bytt partiledare. Men, mina vänner, det
            är samma gamla politik. Det är inte så konstigt, eftersom Mona
            Sahlin har synts bakom Göran Perssons ryggtavla hela tiden. Pär
            Nuder bekräftade nyligen att politiken ligger fast. Fastighetsskatten,
            a-kassan, jobbavdraget allt ska återställas och återgå till det
            gamla. Det är samma gamla politik inte ens förpackningen är ny.
          </note>
          <note>
            Centerpartiet kommer att se till att vi under den här perioden
            levererar det vi har lovat, men vi kommer också att se till att
            vi hela tiden är uppmärksamma på det utanförskap som fortfarande
            finns i vårt land. Vi är inte nöjda förrän alla människor får
            vara med och växa i vårt land.
          </note>
          <note type="speaker">
            Anf. 32 MONA SAHLIN (s) replik:
          </note>
          <note>
            Herr talman! Maud Olofsson konstaterade att vi hade bytt partiledare
            i socialdemokratin men att det var samma parti. Ja, så är det
            hos oss. Vi byter inte parti för att vi byter partiledare, vilket
            jag möjligen kunde kontra med.
          </note>
          <note>
            Sedan säger Maud Olofsson att jag har synts bakom Göran Perssons
            ryggtavla hela tiden. Det är en bedrift i sig, om man säger så.
          </note>
          <note>
            När jag säger förnyelse, Maud Olofsson, handlar det inte om att
            byta parti och byta politik, utan om att på områden vara självkritisk.
            Jag är mer än medveten om att vi förlorade valet för mindre än
            ett år sedan, att vi inte fick förtroende av väljarna. Det vore
            väl märkligt om jag inte också såg att vi behövde förändra.
          </note>
          <note>
            När Maud Olofsson talar om mångfald inom vården skulle jag vilja
            ställa en fråga. Avknoppning och mångfald jag tycker att det är
            precis motsatsen som vi ser växa fram.
          </note>
          <note>
            Den socialdemokratiska regeringen tillsatte en mångfaldsdelegation
            som just skulle undersöka förutsättningarna för bland annat idéburna
            organisationer, kooperativ, personal och små företag att kunna
            utföra välfärdstjänster. Regeringen lade ned den innan den ens
            hade börjat arbeta.
          </note>
          <note>
            Det vi kan se nu är att just många små privata utförare vi är
            inte emot privata alternativ inom omsorgen, absolut inte och kooperativ,
            till exempel personalkooperativet Brismarksgården i Jämtland,
            tvingas ge upp när större aktörer konkurrerar ut dem i upphandlingarna.
            Då är det bara ett fåtal större vårdbolag, Maud Olofsson, som
            vinner upphandlingarna. Många av dem har dessutom köpts upp av
            internationella riskkapitalbolag. Är inte det här en farlig utveckling?
          </note>
          <note>
            Om man verkligen med mångfald menar att också stå upp för de
            små företagen, kooperativen och personalen, varför lade ni ned
            Mångfaldsdelegationen? Satsa på de små i stället också inom vården
            och omsorgen!
          </note>
          <note type="speaker">
            Anf. 33 Näringsminister MAUD OLOFSSON (c) replik:
          </note>
          <note>
            Herr talman! Jag trodde att förnyelsen av ert parti och förnyelsen
            av ett politiskt parti innebar att man ändrade åsikter. Så har
            det varit i mitt parti. Jag tycker att det är rätt viktigt att
            man är trygg i sina egna grundvärderingar men att man förmår hitta
            nya lösningar som passar för 2000-talet. Men när ni inte ens har
            tänkt göra det undrar jag vad er förnyelse består i.
          </note>
          <note>
            Det handlar vidare om förnyelsen av offentlig sektor, och jag
            ser samma problem som Mona Sahlin ser. Men jag tror inte att Mångfaldsdelegationen
            är den som kommer att lösa problemen.
          </note>
          <note>
            Däremot finns det ett behov av att öppna upp den offentliga sektorn
            och sluta prata illa om företag som går med vinst inom vårdsektorn.
            Det är precis den retoriken ni håller på med.
          </note>
          <note>
            Det är en massa kvinnor inom offentlig sektor som startar kooperativ
            och små företag som levererar en välfärd värd namnet utifrån kvalitetsaspekter.
            Det är den utvecklingen som vi vill stödja.
          </note>
          <note>
            Jag deltog alldeles nyss i en konferens på Nutek, där vi har
            tagit initiativ till att stödja de sociala företagen, alla dem
            som försöker hjälpa till i samhället för människor som har psykiska
            problem, som har varit långt ifrån arbetsmarknaden, som har alkoholbekymmer
            och annat. På det sättet stöder vi en utveckling.
          </note>
          <note>
            Det andra som vi försöker göra är att se till att också de privata
            företagen har möjlighet att konkurrera med det offentliga. Många
            gånger har inte de privata företagen möjligheter att ens lägga
            anbud, att ens konkurrera med det offentliga. Nu öppnar vi för
            det. Det skulle vara intressant om Mona Sahlin var beredd att
            stödja ett sådant initiativ.
          </note>
          <note>
            Det tredje är rätten till F-skattsedel. Om jag har bara en uppdragsgivare
            har jag svårt att få F-skattsedel. Är Mona Sahlin beredd att öppna
            upp så att vi kan öka möjligheterna att få F-skattsedel? Det skulle
            öppna många stora möjligheter för dem som vill hitta alternativen
            inom välfärdsområdet. Ni har varit emot det förut, men det är
            möjligt att det i förnyelsen kommer någonting nytt och spännande
            från Socialdemokraterna. Jag skulle välkomna det.
          </note>
          <note type="speaker">
            Anf. 34 MONA SAHLIN (s) replik:
          </note>
          <note>
            Herr talman! Att vara trygg i värderingarna och att vara otrogen
            med vilka medel man använder för att nå sina grundvärderingar
            det är med det förhållningssättet som vi socialdemokrater arbetar
            nu, inte att ompröva det som är socialdemokratiska värderingar
            i grunden.
          </note>
          <note>
            Jag blir något irriterad. Jag tycker att Maud Olofsson slänger
            runt med sanningen på ett sätt som ibland blir rätt anmärkningsvärt.
            Här står Maud Olofsson och säger att socialdemokrater tycker att
            det är fult att vara företagare eller att det är fult att tjäna
            pengar. Vad är det för trams?
          </note>
          <note>
            Pengar är en viktig drivkraft, också för företagare. Det är inte
            fult att vara företagare. Det är fint. Det är till och med hjältelikt
            ibland jag har fått mycket skäll för att jag har sagt det.
          </note>
          <note>
            Vi ska också verkligen gå igenom och se hur man ännu starkare
            kan stötta de små och viktiga entreprenörerna, oavsett inom vilken
            samhällssektor de finns.
          </note>
          <note>
            Men om Maud Olofsson nu är orolig över att det är de stora internationella
            bolagen som tar över vården och omsorgen, varför då avskaffa stopplagen?
            Ökar då inte riskerna för att det är de små som förlorar och de
            stora som tar över, att mångfalden blir mindre och enfalden blir
            större? Det är därför vi vill försvara stopplagen.
          </note>
          <note type="speaker">
            Anf. 35 Näringsminister MAUD OLOFSSON (c) replik:
          </note>
          <note>
            Herr talman! Det är väldigt bra att Mona Sahlin säger att det
            inte är fult att tjäna pengar och göra vinst på att driva vårdföretag.
            Jag kan bara upplysa om att hon har en hel del partikamrater runt
            om i sitt parti som tycker att det är fult. Men det är väl bra
            om Mona Sahlin kan bidra till att ändra den inställningen och
            ställa samma krav på offentlig sektor när det gäller kvalitet
            som ni ställer på den privata sektorn. Det är också bra om ni
            kan uppmuntra en mångfald av välfärdsutförare inom den offentliga
            verksamheten.
          </note>
          <note>
            Att avskaffa topplagen är till för att öppna upp just offentlig
            verksamhet. Vi behöver göra det. Det är inte Mångfaldsdelegationen
            som kommer att se till att vi får mångfald i offentlig sektor,
            utan det är de många åtgärderna, med F-skattsedel, som jag inte
            fick något svar på, med ökad konkurrens inom den offentliga sektorn,
            med bättre företagsvillkor för tjänstesektorn och med enklare
            regler så att det är möjligt att starta företag inom den här branschen.
            Men det är också medvetna politiker. Du kan ta med en hälsning
            till dina lokala kommunpolitiker att öppna upp så att de här kvinnorna
            får chansen att bedriva verksamhet inom offentlig sektor.
          </note>
          <note>
            Det är inte Mångfaldsdelegationen, även om det låter fint, utan
            det är de många små åtgärderna som leder åt rätt håll, som ger
            resultat.
          </note>
          <note type="speaker">
            Anf. 36 ALICE ÅSTRÖM (v) replik:
          </note>
          <note>
            Herr talman! Det var många vackra ord i Maud Olofssons tal, om
            utanförskapet, utveckling över hela landet, vikten av regionalpolitik
            och valfrihet för den enskilda människan. Men jag har ändå ett
            par frågor till Maud Olofsson.
          </note>
          <note>
            Utanförskapet: Över en miljon står utanför arbetsmarknaden. Det
            här är den viktigaste frågan för alliansen. Det sade Maud Olofsson
            i valrörelsen.
          </note>
          <note>
            I er egen vårbudget räknar ni med att till nästa val ska det
            fortfarande vara 890 000 kvar i utanförskap. 110 000 personer,
            enligt era egna beräkningar, är det som ni har plockat bort från
            det stora fruktansvärda utanförskapet. Är det då så många år som
            ni räknar med att ni kommer att behöva styra för att ni ens ska
            närma er en anständig gräns?
          </note>
          <note>
            Jag vill också lyfta fram regionalpolitiken, att hela landet
            ska kunna leva och att man ska kunna bo där man har sitt hem.
            Då är min fråga till Maud Olofsson: Hur ser det då ut när det
            gäller kraven på arbetslösa medborgare? De ska tvingas att lämna
            sin hemort direkt för att hitta ett nytt jobb varhelst det finns
            i landet. Det behöver inte ens motsvara enskilda personers yrkesutbildning
            eller kompetens. Hur kommer det här att slå på landsbygden?
          </note>
          <note>
            Vi ser en politik där man omfördelar genom fastighetsskatten
            så att de rika i Djursholm kommer att tjäna på det. Det är människor
            som bor ute på landsbygden som kommer att få betala de rikas vinster
            i Djursholm när de får sälja sina villor när de måste ge sig i
            väg därför att de inte får ett jobb direkt på hemorten. Är det
            en regionalpolitik som gör att hela Sverige kan leva?
          </note>
          <note type="speaker">
            Anf. 37 Näringsminister MAUD OLOFSSON (c) replik:
          </note>
          <note>
            Herr talman! Välkommen, Alice Åström, till debatten!
          </note>
          <note>
            Jag tycker att det är intressant att lyssna till Alice Åström,
            för ni i Vänsterpartiet accepterade ju det stora utanförskapet
            när ni stödde Socialdemokraterna. Ni protesterade inte utan satt
            där tysta och snälla och såg att över en miljon människor inte
            gick till jobbet en vanlig dag. Ni gjorde ingenting.
          </note>
          <note>
            Den här regeringen försöker göra något. Vi har aldrig sagt att
            det är en enkel uppgift när man har ställt så många utanför, när
            så många är långtidssjuka, långtidsarbetslösa och förtidspensionerade.
            Det är en jättetuff uppgift.
          </note>
          <note>
            Skillnaden mellan Alice Åström och mig är att jag försöker att
            göra någonting, och jag når resultat. Men vi kommer att behöva
            fylla på med ytterligare åtgärder, och den här regeringen är fast
            besluten att göra det som behöver göras.
          </note>
          <note>
            När det gäller den regionala tillväxten bär Vänsterpartiet också
            där ett ansvar. Till exempel är infrastrukturen en jätteviktig
            sak för att vi ska få tillväxt i hela landet. Där har anslagen
            skurits ned. Planer har tagits fram, och de har varit fantastiska,
            men det har inte funnits pengar till dem. Det har gjort att vägnäten
            och järnvägsnäten har rustats ned. Vi har inte mobiltelefontäckning
            och bredbandstäckning i hela landet. För det bär ni i Vänsterpartiet
            ett ansvar, därför att ni har suttit och samarbetat om budgeten
            och ni har inte prioriterat detta.
          </note>
          <note>
            När det gäller fastighetsskatten är det faktiskt ingen som får
            höjd fastighetsskatt. Jag måste meddela att jag inte har något
            problem med fastighetsskatten hemma i Högfors. Det är inte min
            tyngsta utgift. Jag har heller inget problem med reavinsten eftersom
            jag inte skulle få någon reavinst om jag skulle sälja; jag skulle
            få en reaförlust. Så ser det ut. Och jag betalar inte till Djursholm,
            utan jag ser till att jag har kvar samma fastighetsskatt som jag
            hade tidigare. Detta har vi garanterat.
          </note>
          <note>
            I de övriga delarna handlar det om en ambition att minska utanförskapet.
            Det är det viktigaste som vi har att göra, och det ansvaret får
            vi aldrig vika ifrån.
          </note>
          <note type="speaker">
            Anf. 38 ALICE ÅSTRÖM (v) replik:
          </note>
          <note>
            Herr talman! De satsningar som vi gjorde under åren i samarbete
            handlade om satsningar på arbetsmarknadsutbildning, om att möta
            dem som stod längst bort från arbetsmarknaden. Men det handlade
            också om att se till, till skillnad från när alliansen pratar
            om utanförskapet, att människor fick en förtidspension om de hade
            slitit ut sig på jobbet. Vi såg att människor som var sjuka och
            utbrända också fanns i ett utanförskap, som alliansen kallar det.
            Det gäller att se att människor kanske inte kommer att kunna komma
            in på arbetsmarknaden och att möta deras behov av utbildning och
            omskolning, att satsa på högskolan.
          </note>
          <note>
            Ni gör tvärtom när det gäller utanförskapet. Ni slår hårdare
            mot dem som lever i utanförskap genom att sänka a-kassan och ställa
            högre krav. Ni säger: Ni kan få städa i andras hem. Är regionalpolitiken
            att på landsbygden kan man starta företag? Då kan du städa hos
            grannfrun och grannfrun kan städa hos dig, och så byter ni tjänster
            och grillar hos varandra. Är det detta som är en regionalpolitisk
            utveckling, och är det detta som skulle minska utanförskapet?
          </note>
          <note type="speaker">
            Anf. 39 Näringsminister MAUD OLOFSSON (c) replik:
          </note>
          <note>
            Herr talman! Det är intressant att höra Vänsterpartiet och även
            Socialdemokraterna, för ni landar hela tiden i arbetsmarknadsutbildning.
          </note>
          <note>
            Det var så många som fick förtidspension. Jag kan upplysa Alice
            Åström om att det var väldigt många som inte ville ha någon förtidspension
            men som ändå fick det. De har ställts i utanförskap. De fick ingen
            chans att komma tillbaka.
          </note>
          <note>
            Resultatet av vår politik är att man ska ha en chans att komma
            tillbaka. Alla kan inte göra det jag är medveten om det och de
            ska ha en bra ersättning så att de kan leva ett bra liv. Men det
            finns jättemånga, inte minst ungdomar, som i dag är förtidspensionerade
            men som skulle kunna göra viktiga insatser i vårt samhällsliv.
            Jag tycker faktiskt att det är ovärdigt. Var och en ska kunna
            få bidra efter den förmåga man har, och då måste vi hitta olika
            lösningar.
          </note>
          <note>
            Om vi ska få fler jobb behövs det fler företagare. Det är inte
            mer Amspolitik utan fler företagare som måste ordna jobben. Då
            måste det löna sig att arbeta och att anställa. Det är där skiljelinjen
            går mellan vänsterpartierna och Allians för Sverige. Vi tror på
            företagen och vi tror på den enskilda människan, och vi ger inte
            upp förrän vi har minskat utanförskapet.
          </note>
          <note type="speaker">
            Anf. 40 PETER ERIKSSON (mp) replik:
          </note>
          <note>
            Herr talman! Maud Olofsson raljerade i valrörelsen över den usla
            företagarpolitiken i Sverige, och jag tycker att hon många gånger
            gjorde det med rätta. Men i dag är småföretagarna i Sverige besvikna.
            Påfallande ofta möter jag företagare som förvånat upptäckt att
            Maud Olofsson höjt skatten. Höjda arbetsgivaravgifter blev resultatet
            av den nya regeringen, men Maud lovade ju sänkta.
          </note>
          <note>
            Också när det gäller regelkrånglet har regeringens arbete än
            så länge, och enligt företagarorganisationerna, blivit en besvikelse.
            Det är ungefär samma förslag som den förra regeringen arbetade
            på. Det är väl då inte så konstigt att förtroendet för regeringen
            i just den här gruppen minskar.
          </note>
          <note>
            Men för de flesta är det arbetsgivaravgifterna som är den viktigaste
            frågan. Besvikelsen blir inte mindre av att en del av tjänsteföretagen
            kan få skattelättnader men inte den stora gruppen hårt arbetande
            småföretagare. De är heller inte alls imponerade av skatterabatten
            och regelkrånglet kring hushållsnära tjänster.
          </note>
          <note>
            I Miljöpartiets budgetförslag har vi lagt in en sänkning av arbetsgivaravgiften
            med 10 procent för alla företag upp till en lönenivå på ungefär
            750 000 kronor. Det skulle betyda mycket för dem som har det allra
            svårast att få dygnet och kronorna att gå ihop.
          </note>
          <note>
            Jag förväntar mig inte att Maud i dag ska säga ja till vårt förslag.
            Min fråga blir i stället om du de kommande åren kommer att arbeta
            för att den höjning av arbetsgivaravgifterna som gjordes i årets
            statsbudget rivs upp och alla småföretag i stället får en sänkning.
          </note>
          <note type="speaker">
            Anf. 41 Näringsminister MAUD OLOFSSON (c) replik:
          </note>
          <note>
            Herr talman! Om man ska kunna jämföra två alternativ måste man
            jämföra helheter.
          </note>
          <note>
            De åtgärder som vi har föreslagit för företagarna innebär ett
            gigantiskt förbättrat företagsklimat. Det handlar om 3:12-reglerna,
            det handlar om att vi tar bort sjuklöneansvaret, det handlar om
            att vi förlänger momsinbetalningsperioden, det handlar om att
            vi förändrar förmånsrätten något som vi har beslutat gemensamt
            men som Socialdemokraterna genomförde under den förra perioden
            det handlar om att förbättra konkurslagstiftningen, det handlar
            om att stimulera tjänsteföretagandet, det handlar om att utveckla
            de hushållsnära tjänsterna, det handlar om att förenkla vid säsongsanställning,
            det handlar om förlängd provanställning, det handlar om nej till
            rätten till heltid, det handlar om att företagare inte behöver
            anmäla arbetslösa, det handlar om lärlingsutbildning, det handlar
            om praktikpeng, det handlar om sänkta arbetsgivaravgifter för
            unga och för dem som är över 65 år. Jag kan göra en väldigt lång
            lista. Detta ska ställas mot Miljöpartiets krav. Företagarna ser
            att det sker en förändring.
          </note>
          <note>
            Jag inser att det behövs ett mycket hårt och långsiktigt regelförenklingsarbete
            för att vi ska nå resultat. Men jag kan försäkra Peter Eriksson
            om att alla våra myndigheter och alla våra departementschefer
            är fast beslutna om att det ska göra skillnad i företagens vardag
            när regelförenklingsarbetet är färdigt.
          </note>
          <note>
            Mona Sahlin gjorde sig rolig över att det finns många regler
            som inte är av stor betydelse. Men momsinbetalningsperioden gör
            stor skillnad för småföretagen som tidigare har varit tvungna
            att betala in skatt till statskassan innan de har fått intäkterna.
            Detta gör stor skillnad för de riktigt små företagen. Sjuklöneansvaret
            är också en fråga som många småföretagare har velat göra något
            åt eftersom de har varit rädda att anställa. Det återstår en hel
            del att göra, men mycket är gjort. De företagare som jag möter
            är mycket nöjda.
          </note>
          <note type="speaker">
            Anf. 42 PETER ERIKSSON (mp) replik:
          </note>
          <note>
            Herr talman! Vi lever väl i lite olika världar. Det kan hända
            att de företagarorganisationer som finns i Sverige inte har hunnit
            få tillträde till Maud Olofssons näringsdepartement ännu, för
            när de träffar oss är de inte nöjda. De kommer med långa listor
            på krav som de inte tycker är tillgodosedda. De är besvikna på
            att det inte händer något i det nya Näringsdepartementet där Maud
            Olofsson har ansvaret.
          </note>
          <note>
            När jag träffar enskilda företagare i Sverige är den största
            frågan man möter fortfarande hur det kan komma sig att den regering
            som lovade stora förbättringar av deras förutsättningar och sänkningar
            av skatt och arbetsgivaravgift för små företag börjar med att
            höja den. Det var en dramatisk chock för många småföretagare som
            knappt får vardagen att gå ihop och hela tiden lever på marginalen.
          </note>
          <note>
            Jag kan hålla med om att det finns en del förslag som har kommit
            i gång, till exempel förändringen av momsinbetalningarna; det
            är mycket bra. Också när det gäller förmånsrättsfrågan är det
            mycket bra att det händer något på det området. Men för den stora
            gruppen småföretagare i Sverige är det fortfarande så att man
            har fått försämringar. Det är ökade skatter i stället för lägre.
            Det är väl ändå orimligt när man från Maud Olofssons och regeringens
            sida tidigare lovade stora förbättringar.
          </note>
          <note type="speaker">
            Anf. 43 Näringsminister MAUD OLOFSSON (c) replik:
          </note>
          <note>
            Herr talman! När man som företagare räknar ihop den totala kalkylen
            måste man räkna alla åtgärder. Jag inser att det är lätt att plocka
            någon enskild åtgärd och dyka ned just på den. Men om man ska
            jämföra den totala politiken med den tidigare säger företagarna
            att det är mycket bättre. På den lista som de lämnade i valrörelsen
            på vad de ville ha gjort kan de pricka av åtgärd efter åtgärd
            efter åtgärd.
          </note>
          <note>
            Siffrorna som säger att det har startats 11,5 procent fler företag
            de första fyra månaderna, att två tredjedelar av de nya företagen
            är tjänsteföretag och att det framför allt är i det privata näringslivet
            som jobben kommer säger en del om att vi är på rätt väg. Det säger
            något om signalen från dessa företag.
          </note>
          <note>
            Men vi är inte färdiga. Vi har suttit i nio månader, och vi har
            gjort alla dessa saker. Men vi kommer att fortsätta att jobba
            för ett bättre företagsklimat. Det ska vara enklare, roligare
            och lönsammare att vara företagare i Sverige i hela Sverige.
          </note>
          <note type="speaker">
            Anf. 44 Utbildningsminister LARS LEIJONBORG (fp):
          </note>
          <note>
            Herr talman! Detta är min 33:e och sista partiledardebatt. Det
            har varit fantastiska år för mig personligen men framför allt
            för de idéer jag tror på. Min gruppledar- och partiledartid har
            råkat sammanfalla med en liberal guldålder, en ny frihetstid.
            Folk och nationer har befriat sig från sina förtryckare, världshandeln
            har mer än fördubblats och fattigdomen har trängts tillbaka, analfabetism
            och undernäring likaså.
          </note>
          <note>
            I vårt eget land har visserligen Socialdemokraterna regerat under
            huvuddelen av denna period, men på många sätt har det varit vår
            liberala agenda som har format politiken med EU-medlemskap, sänkta
            marginalskatter och ett nytt tillväxtinriktat pensionssystem.
          </note>
          <note>
            Några förändringar av de politiska spelreglerna, som jag själv
            var inblandad i vid början av 90-talet, har betytt mycket för
            att stabilisera statsfinanserna. Det gäller längre mandatperiod,
            oberoende riksbank och nytt budgetsystem. På punkt efter punkt
            har vi drivit på och Socialdemokraterna snarast stretat emot.
          </note>
          <note>
            Jag var politiskt aktiv också på 70- och 80-talen. Kontrasten
            är slående. Då var det ständiga kostnadskriser och devalveringar.
            Sverige föll som en sten i den internationella välståndsligan,
            från toppen till någonstans i mitten. Efter förändringarna i början
            av 90-talet har tillväxten i Sverige varit dubbelt så hög som
            på 70- och 80-talen.
          </note>
          <note>
            Sverige har också under denna period blivit ett mycket friare
            land med friskolor och frihet att välja dagis och läkare och privata
            radio- och tv-kanaler. Statskyrkosystemet har avskaffats. Toleransen
            och jämställdheten har gått framåt, även om det inte har skett
            i den utsträckning som vi hade hoppats.
          </note>
          <note>
            När vi avskaffade arbetsförmedlingsmonopolet skrev Mona Sahlin
            i en riksdagsmotion att det hotade Sveriges internationella trovärdighet.
          </note>
          <note>
            De långa åren i opposition var inte bara en ökenvandring. Vi
            hade också makt men naturligtvis inte tillräcklig.
          </note>
          <note>
            Bilden som jag nu har tecknat kan givetvis tecknas på ett helt
            annat sätt. Fallet i välståndsligan har visserligen hejdats, men
            vi har inte tagit igen förlorad terräng. År 1995, det första hela
            året med socialdemokratisk regering efter det maktskiftet, låg
            Sverige på 13:e plats i denna liga. Förra året, det sista året
            med socialdemokratisk regering, låg vi på 14:e plats. Det ständiga
            talet om att vi har varit så mycket bättre än alla andra stämmer
            inte. Jobbtillväxten motsvarade knappt befolkningsökningen, företag
            flyttade ut och investeringarna var bland de lägsta i Europa.
          </note>
          <note>
            Sverige hade kunnat tillhöra de stora vinnarna i globaliseringens
            tid med våra exporttraditioner. Men så blev det inte. Jag tror
            att förklaringen främst ligger inom tre politikområden.
          </note>
          <note>
            Det första är småföretagarpolitiken. Mona Sahlin avslöjade här
            att hon har fått mycket kritik för sitt uttalande att småföretagare
            är hjältar. Det var intressant. Jag har bara hört förvånade kommentarer
            om att det aldrig blev något av det i verkligheten. Men att hon
            har fått kritik för det uttalandet säger en hel del om hennes
            parti. Det var höga arbetsgivaravgifter, mer och mer krångel och
            svårt att få fram riskkapital.
          </note>
          <note>
            Sverige är extremt beroende av några få storföretag. Den enorma
            potential som finns i ett folk fullt av påhittiga, företagsamma
            och arbetsvilliga människor har systematiskt försummats.
          </note>
          <note>
            Det andra området är skolpolitiken. Jag har upprepat det som
            ett mantra här i kammaren, gång på gång: Det är ett svek mot våra
            unga att rusta ned skolpolitiken i globaliseringens tid. När vi
            hade behövt kunskapen mest av allt sjönk våra resultat.
          </note>
          <note>
            Det tredje området är integrationspolitiken. Ilmar Reepalu, tung
            socialdemokratisk kommunalpolitiker, skrev nyligen att den är
            det största politiska misslyckandet i Sverige i modern tid. Mona
            Sahlin tillhör de mest ansvariga.
          </note>
          <note>
            Visst ska vi, som Mona Sahlin ofta framhåller, attackera diskrimineringen.
            Men förklaringen till integrationsmisslyckandet är inte bara majoritetssamhällets
            diskriminering. Vi måste se de andra mönstren och att det ibland
            till och med kan vara så paradoxalt att välviljan från majoritetssamhället,
            när den är missriktad, kan motverka integration. Det är när integrationspolitiken
            övergår till omhändertagandementalitet och vi förminskar människor.
            Till integrationspolitiken hör också att stå för tydliga värderingar,
            att påminna om människors individuella ansvar och alla människors
            lika rättigheter.
          </note>
          <note>
            Trots att en del, som jag var inne på tidigare, gick i rätt riktning
            under våra oppositionsår var valsegern 2006 oerhört viktig. Jag
            är stolt över att kunna konstatera att det vi talade om före valet
            förverkligar vi nu successivt. Resultaten börjar komma. Det var
            182 000 fler människor som hade jobb i april i år än i april för
            ett år sedan. Det är 7 procent färre sjukskrivna, och som det
            har nämnts här tidigare har vi den lägsta arbetslösheten på 16
            år.
          </note>
          <note>
            Skillnaden i sysselsättning mellan utlandsfödda och svenskfödda
            har börjat krympa. Det är en bild av en politik som har börjat
            tränga tillbaka utanförskapet.
          </note>
          <note>
            Jag är övertygad om att den här politiken med nya skattevillkor,
            avskaffad förmögenhetsskatt, satsning på kunskap i skolan och
            satsning på en tydligare integrationspolitik kommer att lyfta
            Sverige.
          </note>
          <note>
            I den riksdagsdebatt som jag nämnde tidigare fick jag frågan:
            Varför har ni så bråttom? Vi har bråttom därför att vi känner
            att vi måste vända en utveckling.
          </note>
          <note>
            Jag talade en stund med Kinas president häromdagen. Jag kan försäkra
            er att när han talade om satsningar på kunskap talade han inte
            om att avvakta. Tvärtom. De satsar stenhårt. Det gäller i många
            länder. Det är i den miljön vår politik ska verka.
          </note>
          <note>
            I mina anföranden i partiledardebatterna de här åren har jag
            försökt att teckna en liberal vision där det internationella engagemanget
            har varit centralt.
          </note>
          <note>
            Innan jag avslutar vill jag säga att jag tycker att det är bedrövligt
            att se att en del av den svenska vänstern på kultursidor och i
            upprop än en gång sviker Afghanistans lidande folk genom att kräva
            att den svenska FN-stödda fredsinsatsen ska avbrytas.
          </note>
          <note>
            Jag känner lite extra för det afghanska folket eftersom jag var
            aktiv i Svenska Afghanistankommittén på 80-talet. Vänstern har
            gång på gång svikit Afghanistans folk. Protesterna från kommunisterna
            var inte särskilt högljudda när sovjetiska trupper krossade Afghanistans
            frihet. När de sovjetiska trupperna så småningom ersattes av piskpoliser
            på Afghanistans byvägar och stadsgator höll den dåvarande vänsterledaren
            ett tal där hon sade att talibanerna inte är värre än män i Sverige.
            Det var ett svek. Det sveket ska nu fullföljas genom att vår truppinsats
            ska ifrågasättas. Jag kan försäkra de svenska män och kvinnor
            i Afghanistan som med fara för sitt eget liv gör en insats för
            fred, demokrati och mänskliga rättigheter att Folkpartiet definitivt
            står bakom deras insatser.
          </note>
          <note>
            Den liberala visionen är en värld där den sista diktatorn har
            avsatts. Det är en värld där mänskligheten genom kraftfulla satsningar
            på forskning och beslutsamma investeringar i utsläppsfria energikällor
            har hejdat växthuseffekten. Det är en värld där fattigdomen har
            trängts tillbaka genom ökad handel och internationellt samarbete.
          </note>
          <note>
            Den liberala visionen är ett Sverige som sjuder av entreprenörskap.
            Det är ett Sverige där kunskap, rationalitet och tolerans sätts
            i högsätet. Det är ett Sverige där alla, oavsett ursprung och
            kön, har samma chanser. Det är ett Sverige där klyftor och utanförskap
            har trängts tillbaka och sammanhållningen är stark.
          </note>
          <note>
            Ett sådant Sverige kommer jag att arbeta för även framöver. Det
            har varit ett privilegium att få göra det i riksdagens debatter
            som ledare för Sveriges liberala parti.
          </note>
          <note type="speaker">
            Anf. 45 MONA SAHLIN (s) replik:
          </note>
          <note>
            Herr talman! Jag vill uttrycka ett tack till Lars Leijonborg.
            Jag har inte som partiledare umgåtts med Lars Leijonborg, men
            vi har umgåtts sedan kl. 6.30 i morse. Det har redan hunnit bli
            många skratt. Det är något som Lars Leijonborg alltid har bidragit
            med. Du är rolig, du är underfundig och du är en vänlig person.
          </note>
          <note>
            Trots att jag inte är så gammal i det här gamet vill jag uttrycka
            ett stort tack till dig.
          </note>
          <note>
            Det är också en intressant historik över hur Lars Leijonborg
            tycker att 90-talet har utvecklats och förändrats. Jag ska läsa
            talet ordentligt sedan. Du gjorde dig lustig över att jag hade
            uttryckt något som jag inte står för i dag. Jag tror att vi är
            ganska många som har ändrat åsikt i mycket under de här åren.
            Väldigt mycket har förändrats i Sverige, på gott och ont.
          </note>
          <note>
            Folkpartiet har haft ett stort inflytande över väldigt mycket.
            Inte minst uppskattar jag arbetet för tolerans och mot diskriminering
            i alla former.
          </note>
          <note>
            Det var en sak som Lars Leijonborg inte nämnde. Det är något
            som vi gemensamt har slagits för väldigt länge, nämligen inkomsttryggheten
            i socialförsäkringarna. Du sade ofta här i kammaren att välfärden
            är som starkast när alla får del och bidrar. Jag kan inte låta
            bli att undra om inte den urholkning av sjukförsäkringen som sker
            nu känns lite smärtsam. Gick skattesänkningarna före att stå upp
            för det som jag tycker är Folkpartiets riktigt stora bidrag till
            debatten under 90-talet? Var inte liberalismen mer värd i det
            fallet?
          </note>
          <note type="speaker">
            Anf. 46 Utbildningsminister LARS LEIJONBORG (fp) replik:
          </note>
          <note>
            Herr talman! Jag tackar för de vänliga orden. En av nackdelarna
            med att avgå är att jag inte får föra de här debatterna med Mona
            Sahlin framöver. Det hade varit spännande med en annan ton från
            socialdemokratins sida.
          </note>
          <note>
            På just den punkt som Mona Sahlin tar upp kan jag lugna henne.
            Jag hade kunnat tänka mig en rad angrepp från Mona Sahlin som
            det kanske hade varit jobbigt att svara på.
          </note>
          <note>
            Alla som följer svensk politisk utveckling vet att den här regeringen
            slår vakt om inkomstbortfallsprincipen i sjukförsäkringen. De
            förändringar som har skett i det systemet har varit marginella.
            Den stora förändringen är den som jag nämnde i talet, nämligen
            att det nu är 7 procent färre som är sjukskrivna. Det beror inte
            på att ersättningen har sänkts det har den inte. Det beror på
            att vi kraftfullt satsar på mer rehabilitering och på att vara
            tydliga med vilka regler som gäller. Om man är frisk ska man gå
            till jobbet. Då ska man inte utnyttja de 80 procent som fortfarande
            gäller.
          </note>
          <note>
            Det var en av de kritikpunkter jag hade mot den socialdemokratiska
            regeringen. När siffrorna började explodera i slutet av 90-talet
            var ni länge väldigt passiva. När Alf Svensson, jag och andra
            började säga att vi måste våga tala klartext om fusk och överutnyttjande
            var det väldigt tabubelagt. Så småningom lyckades vi pressa er
            och få en viss förändring till stånd. Väldigt mycket återstår
            att göra. Det har vi nu tagit itu med. Principen om inkomstbortfallstrygghet
            ligger naturligtvis kvar.
          </note>
          <note type="speaker">
            Anf. 47 MONA SAHLIN (s) replik:
          </note>
          <note>
            Herr talman! Det går inte alltid att beskriva det som angrepp
            när man för en politisk debatt. Mycket är vi överens om och det
            vi inte är överens om är det som är hela kärnan i en partiledardebatt
            som denna. Jag hoppas att det inte ses som angrepp utan som intressanta
            och spännande frågeställningar.
          </note>
          <note>
            Jag hade kunnat ta upp sådant som avsaknaden av satsning på forskning.
            Jag hade kunnat ta upp mycket av det som jag har kritiserat när
            det gäller utbildning. Men det har jag gjort mycket här i dag.
          </note>
          <note>
            Jag valde ändå att fråga om inkomstprincipen i försäkringarna.
            Jag vet att det för Folkpartiet och Socialdemokraterna är mycket
            av kärnan i det som välfärdssamhället står för.
          </note>
          <note>
            Tror Lars Leijonborg att vi kan se fram emot höjningar av taken
            så att riktigt många av löntagarna räknas in och får del av en
            trygghet när man behöver hjälp och stöd och hjälp till förändring?
            Det är på det sättet våra båda partier alltid har beskrivit trygghetssystemen.
          </note>
          <note>
            Håller Lars Leijonborg med om det?
          </note>
          <note type="speaker">
            Anf. 48 Utbildningsminister LARS LEIJONBORG (fp) replik:
          </note>
          <note>
            Herr talman! Folkpartiet tror ju att människor behöver 80 procent
            av sin inkomst när de är sjuka. Vi vill att det ska omfatta så
            många som möjligt. Om den ekonomiska utveckling som vi ser nu
            består hoppas jag att det tak som avgör hur många som har den
            här förmånen kan höjas. Det har jag sagt tidigare, och det står
            jag fast vid.
          </note>
          <note>
            Mona Sahlin nämnde forskning i förbigående. Det var bra. Då får
            jag, som Göran Persson brukade säga, läsa in i kammarens protokoll
            att det är en mycket stor forskningssatsning på gång.
          </note>
          <note>
            År 2007 kan man se som något av ett mellanår, men 2008 kommer
            forskningssatsningarna på både grundforskning och tillämpad forskning
            att uppgå till ungefär 2 miljarder kronor. Det året ska regeringen
            lägga en ny forskningsproposition där jag hoppas på ytterligare
            stora satsningar framöver. Om vi får stöd av Socialdemokraterna
            på den punkten tycker jag att det är väldigt positivt.
          </note>
          <note type="speaker">
            Anf. 49 ALICE ÅSTRÖM (v) replik:
          </note>
          <note>
            Herr talman! Jag vill också passa på att tacka Folkpartiledaren
            Lars Leijonborg för de insatser som han har gjort när han har
            lyft skolfrågan. Jag tror att just att diskutera utbildningen
            och kunskaps betydelse för människors utveckling och möjligheter
            i samhället och i en globaliserad värld är oerhört viktigt. Det
            har varit positivt att Folkpartiet har lyft fram frågan och att
            man har varit så drivande, så det ska du ha ett stort tack för
            under de här åren.
          </note>
          <note>
            Men jag har ändå en fråga om möjligheten till utbildning och
            vidareutbildning för alla människor, oavsett vilken bakgrund man
            kommer ifrån och oavsett om man är uppvuxen i en miljö där föräldrarna
            är vana vid högre studier, och om att, när man är ung och gör
            ett felval, ändå har möjlighet att kunna få ompröva sina val senare
            i livet. Varför försvårar man nu från alliansen för människor
            att göra nya val? Man inför en gymnasieskola där inte alla kommer
            att få en möjlighet att söka till högskola. Man försvårar för
            dem med arbetslivserfarenhet att komma in i högre utbildning när
            de gör nya val i livet och för dem som vill ha en komvuxutbildning
            när man drar ned på komvuxutbildningen.
          </note>
          <note>
            Varför driver man från alliansens sida igenom en politik där
            man inte har en valfrihet på riktigt? Vi vill se att fler människor
            ska få tillgång till högre utbildning inte färre, vilket alliansens
            politik leder till.
          </note>
          <note>
            (Applåder)
          </note>
          <note type="speaker">
            Anf. 50 Utbildningsminister LARS LEIJONBORG (fp) replik:
          </note>
          <note>
            Herr talman! Jag tackar Alice Åström för de vänliga orden. Det
            var intressant att Alice Åström väljer just skolan att uttrycka
            uppskattning över. Jag uppfattar ofta att vi och Vänsterpartiet
            är de partier som står längst ifrån varandra. Jag hoppas att det
            i den uppskattning av mina insatser som uttrycktes ligger en öppenhet
            att förnya också Vänsterpartiet. Mona Sahlin har ju utlovat så
            fin förnyelse. Jag tror att även ni borde göra lite grann. Det
            här med att förbjuda läxor, till exempel, skulle ni inte tänka
            ett varv till på det? Jag tror inte att det är någon särskilt
            klok sak.
          </note>
          <note>
            Sedan vill jag säga här en gång för alla att det inte är så att
            den här regeringen drar ned på några utbildningssatsningar. Vi
            gör en storsatsning på människors kunskap. Att trycket på komvux
            minskar när fler får arbete är väl inte så konstigt. Det är ett
            problem med komvux att det nu är så många människor som går direkt
            från gymnasiet till komvux. Det var aldrig meningen. Det ska ju
            inte vara ett förlängt gymnasium.
          </note>
          <note>
            Men med de reservationerna kan jag försäkra Alice Åström att
            vi kommer att fortsätta att satsa kraftfullt på människors möjligheter
            till utbildning.
          </note>
          <note type="speaker">
            Anf. 51 ALICE ÅSTRÖM (v) replik:
          </note>
          <note>
            Herr talman! Det här innebär inte att vi kommer att ompröva vår
            skolpolitik. Men jag tror på en politisk debatt, där man har helt
            olika utgångspunkter och kommer till helt olika lösningar. Det
            är det som driver diskussionen och debatten vidare. Det är det
            som kännetecknar ett demokratiskt samhälle, och det är det som
            utgör en levande politisk debatt, även om man tycker helt olika
            om förslagen. Vi kommer alltså att fortsätta att vara långt ifrån
            varandra, men jag tror att debatten är viktig.
          </note>
          <note>
            Det ni gör nu är att ni stänger utbildningsvägar för flera människor.
            Ni minskar valfriheten. Det är som 1213-åring man väljer vilken
            gymnasielinje man ska ta. Ska man sedan, när man är klar med gymnasiet,
            komma underfund med att: Oj, jag skulle ha velat utbilda mig,
            men jag valde fel linje?
          </note>
          <note>
            Detta gör ni i stället för att se till att vi har ett utbildningsväsende
            som öppnar för fler att skaffa sig mer kunskap och våga utvecklas
            i livet. Ni stänger dörrarna. Det är det som kommer att vara det
            stora problemet.
          </note>
          <note type="speaker">
            Anf. 52 Utbildningsminister LARS LEIJONBORG (fp) replik:
          </note>
          <note>
            Herr talman! Jag kan försäkra att vi inte stänger några dörrar
            tvärtom. Vi har planer på att lagfästa alla människors rätt att
            få gymnasiekompetens senare i livet. Det har man inte enligt lagen
            i dag.
          </note>
          <note>
            Vi kommer att bygga upp ett lärlingssystem som gör att människor
            får en utbildning som ökar deras chanser att få jobb väldigt mycket.
            Våra grannländer har mycket lägre arbetslöshet än vad vi har,
            mycket tack vare att de har ett bra lärlingssystem.
          </note>
          <note>
            Alla vill inte bli akademiker, och frågan är: Ska vi då utforma
            ett gymnasium så att alla i teorin blir akademiker men väldigt
            många hoppar av därför att de inte tycker att skolan ger dem någonting,
            eller ska vi utforma en gymnasieskola till exempel med ett bra
            lärlingssystem så att människor verkligen får en bra grund att
            stå på? Det senare är vår politik, och jag är övertygad om att
            det är den politiken som minskar utslagningen i skolan.
          </note>
          <note type="speaker">
            Anf. 53 PETER ERIKSSON (mp) replik:
          </note>
          <note>
            Herr talman! Tack, Lars Leijonborg, för en öppen och ärlig dialog
            och tillfällen av mycket gott samarbete! Din raka attityd i våra
            möten efter speciellt valet 2002 fick mig till och med att på
            allvar överväga möjligheten till ett mittensamarbete, när Socialdemokraterna,
            som vi tyckte, föll tillbaka till arrogans och självgodhet.
          </note>
          <note>
            På minussidan tycker jag dock att du har fört Folkpartiet bort
            från en social liberalism som är medkännande till en mer auktoritär
            högerhållning, och det tycker jag är tråkigt. Det finns flera
            områden i politiken där Folkpartiet har lämnat ett utrymme som
            är ganska stort, men vi försöker från den gröna sidan att efter
            bästa förmåga ta det utrymmet, för vi tycker att det måste bli
            vår roll i politiken.
          </note>
          <note>
            Du har envist arbetat för att lyfta upp skolfrågan på dagordningen
            och har många gånger lyckats. Det tycker jag att du ska ha stor
            kredit för. Det har varit viktigt. Vi har inte alltid samma svar
            och samma lösningar, men jag har uppskattat att skolfrågan har
            fått större uppmärksamhet genom ditt arbete.
          </note>
          <note>
            Jag hade därför tänkt prata lite om och ställa frågor om komvux
            och varför man i dag inte ska kunna läsa upp till godkänt betyg
            längre. Men jag ska välja en annan fråga, en om friskolan.
          </note>
          <note>
            Vi har fått många nya skolor i Sverige, bland annat gymnasieskolor.
            Om detta har förts en debatt där en del är mycket irriterade och
            rasande. Din underhuggare på departementet deltar och håller med
            om att det här inte är en bra utveckling. Tycker Lars Leijonborg,
            ännu chef på detta departement, också att det är ett problem att
            det startas många nya skolor i Sverige?
          </note>
          <note type="speaker">
            Anf. 54 Utbildningsminister LARS LEIJONBORG (fp) replik:
          </note>
          <note>
            Herr talman! Jag talar både för mig själv och i denna del definitivt
            också för Jan Björklund när jag säger att vi tycker att de skolor
            ska finnas som föräldrar och elever vill ha. Om det finns en efterfrågan
            på fler friskolor så kommer det att startas fler friskolor.
          </note>
          <note>
            Men det är klart att det är oerhört intressant att som högst
            ansvarig för det offentliga skolväsendet ställa sig frågan: Vad
            kommer sig denna flykt från de kommunala skolorna av? Måste vi
            inte någon gång också ta till oss den signal som ligger i att
            så många väljer att gå på friskolor?
          </note>
          <note>
            Det är ju friskolor som gör reklam för sig själva med till exempel:
            Här är det mer ordning och reda! Här är det tydligare kunskapssatsning!
          </note>
          <note>
            Det bör ju säga någonting, till våra kommunalpolitiker i första
            hand, men också till oss som rikspolitiker.
          </note>
          <note>
            Det vi vill framhålla är att vi inte bara ska åse den här utvecklingen
            utan också dra den slutsatsen att vi måste stärka de kommunala
            skolorna. De ska också vara tydliga när det gäller kunskap. De
            ska ha bra arbetsro. De ska ha möjlighet att ställa upp för elever
            med särskilda behov. Vi vill ha en satsning på hjälp till elever
            i lågstadiet så att de tidigt lär sig läsa och skriva.
          </note>
          <note>
            Jag är mycket stolt över att jag under det år som utbildningsminister
            som jag hittills har haft har lanserat ett återinförande av speciallärarutbildningen.
            Det var ett stort svek av den gamla regeringen att avskaffa speciallärarna.
            Nu återinförs detta just för att vi ska kunna hjälpa elever med
            särskilda behov.
          </note>
          <note type="speaker">
            Anf. 55 PETER ERIKSSON (mp) replik:
          </note>
          <note>
            Herr talman! Jag håller verkligen med om att det faktum att det
            startas många nya friskolor i Sverige är en signal till den kommunala
            skolan om att de måste ta sig i kragen, försöka bli bättre genom
            att utmana och se till att elever och föräldrar i större utsträckning
            uppskattar den kommunala skolan. Det är också en signal till Sveriges
            alla skolpolitiker om att de måste göra någonting så att skolorna
            får ett större handlingsutrymme och man får in mer av frihetstänkande
            även i de kommunala skolorna.
          </note>
          <note>
            Jag är glad att jag tog möjligheten att ställa frågan. Det kan
            nämligen snart hända att en partiordförande kommer att vara underhuggare
            till Lars Leijonborg på departementet, och då kan det blir svårare
            att ställa skåpet på plats såsom ni på ett förträffligt sätt gjorde
            alldeles nyss.
          </note>
          <note type="speaker">
            Anf. 56 Utbildningsminister LARS LEIJONBORG (fp) replik:
          </note>
          <note>
            Herr talman! Jag vill passa på tillfället att svara på den fråga
            som Peter Eriksson sade att han inte skulle ställa men ändå ställde,
            nämligen den om eventuellt ändrade regler för hur komvux ska användas.
            Det är en jätteintressant fråga. Som framgår av namnet är komvux
            en kommunal skola för vuxna. Så skulle det vara, men på många
            håll fylls nu en tredjedel av platserna med 19-åringar.
          </note>
          <note>
            Vad är det då för problem med 19-åringar? Jo, problemet är att
            när de direkt går till komvux skickar det en signal till alla
            som går i gymnasiet att de inte behöver anstränga sig eftersom
            de kan ta igen det som de missat och läsa på komvux direkt. Det
            var inte meningen med komvux.
          </note>
          <note>
            För att komvux ska finnas tillgängligt för de äldre som vill
            ha den nystart som vi är överens om att de har rätt till måste
            vi se till att gymnasiet utbildar gymnasieungdomar och att komvux
            i första hand är till för de äldre.
          </note>
          <note type="speaker">
            Anf. 57 Socialminister GÖRAN HÄGGLUND (kd):
          </note>
          <note>
            Herr talman! Också jag vill naturligtvis delta i det kramkalas
            och de vänligheter som utdelas till Lars Leijonborg. Dem har han
            verkligen gjort sig förtjänt av genom en mycket långvarig gärning
            i svensk politik.
          </note>
          <note>
            Lars Leijonborg tillhör en av kammarens allra mest erfarna politiker.
            Han har ett stort kunnande och dessutom en förmåga att tänka nytt
            och vara mycket konstruktiv i de sammanhang där det fordras. Jag
            tycker att vi alla är Lars Leijonborg ett stort tack skyldiga
            för hans insatser så här långt. Jag hoppas att vi som land länge
            än kommer att kunna dra nytta av Lars Leijonborg på den politiska
            arenan.
          </note>
          <note>
            Herr talman! Jag vill påminna lite grann om situationen inför
            valet förra hösten. Många i vårt land upplevde då att Sverige
            hade en regering som kommit till vägs ände, en regering som inte
            kunde dra en tydlig gräns mellan partiet och staten, en regering
            som inte såg arbetslösheten.
          </note>
          <note>
            Vi kunde notera att för få företag startades. Vi hade en förfärande
            hög arbetslöshet och sjukskrivningsnivå, och när vi någon gång
            kunde konstatera att arbetslösheten sjönk så sköt sjukskrivningarna
            i höjden. Lyckades man någon gång sänka sjukskrivningstalen sköt
            i stället arbetslösheten i höjden.
          </note>
          <note>
            Många människor såg brister i rättsväsendet. De såg en skola
            som tappade i kvalitet och inte erbjöd den arbetsro som barn och
            ungdomar behövde. Människor som kom för att bo i vårt land släpptes
            över gränsen men inte in i samhället. Många väntade i långa vårdköer.
            Många äldre väntade på de allt färre äldreboendeplatserna. För
            få bostäder byggdes. Världens högsta skatt gav inte valuta för
            pengarna. De med små ekonomiska marginaler som kritiserade fastighetsskatten
            avfärdades som kverulanter när äganderätten i själva verket var
            hotad. Problemen som hopade sig var långt fler än uppslagen till
            lösningar. Många upplevde att den då sittande regeringen hade
            kommit till vägs ände.
          </note>
          <note>
            Svenska folket valde en ny regering. Uppdraget till oss var klart:
            Se till att fler blir delaktiga och kommer i arbete och ta krafttag
            för att förstärka välfärden, äldreomsorgen, skolan och sjukvården!
            Det fanns uppgifter att ta sig an. Man ville att människors och
            familjers makt över den egna vardagen skulle öka. Det var en viktig
            uppgift för en ny regering.
          </note>
          <note>
            Vi arbetar med allt detta. Vi håller på att infria vallöfte efter
            vallöfte. Människor är ibland lite förvånade över att vi efter
            valet gör det som vi före valet lovade. Kanske säger det något
            om tillståndet i vårt land.
          </note>
          <note>
            Vi håller på att ta fram en familjepolitisk reform som ökar valfriheten
            för människor. Jobbskaparpolitiken är igångsatt, och arbetslösheten
            sjunker. Jag kan utan vidare säga att allt naturligtvis inte är
            vår förtjänst. Mycket beror på en fantastisk konjunktur som hållit
            i sig mycket längre än vad någon hade vågat hoppas. Det är därför
            viktigt att ta tillfället i akt och förbättra villkoren för företag
            och företagande så att fler människor kommer in på arbetsmarknaden
            och vi får fler företag som kan växa. En dag kommer nämligen lågkonjunkturen.
            Då blir det tuffare. Då blir det besvärligare. Det är därför vi
            nu har viktiga uppgifter framför oss i det här sammanhanget.
          </note>
          <note>
            För att öka valfriheten i vården har vi tagit bort bromsklossar
            som Socialdemokraterna satte upp. Vi rustar upp den svenska skolan
            och tar bort den förhatliga fastighetsskatten. Det finns förstås
            risk för att man i ett visst politiskt skede låter träden skymma
            skogen, att enskilda åtgärder plockas upp och dissekeras utan
            att helheten, riktningen, målet diskuteras. Enskilda detaljer,
            lösryckta ur sitt sammanhang, drar bort uppmärksamheten från det
            breda förändringsarbete som pågår för att hämta igen det som förlorats
            och förnya Sverige för att man ska kunna möta dagens och morgondagens
            utmaningar.
          </note>
          <note>
            Ibland behöver vi påminna oss om vårt uppdrag, berätta vad vi
            gör och hur alternativet ser ut. Vi vet att vi med en annan regering
            skulle ha höjd skatt för vanligt folk. Vi skulle ha en fastighetsskatt
            som fortsatt hotade människors möjlighet att bo där de vill. Vi
            skulle ha mindre valfrihet än vi har i Allians för Sveriges Sverige.
          </note>
          <note>
            Vi väjer naturligtvis inte för värderingsstriden. Vi tar den
            med stolthet, och vi är inte ensamma. Det gäller exempelvis frågan
            om valfrihet för småbarnsföräldrar. Vi vet att över 70 procent
            av småbarnsföräldrarna vill ha ett vårdnadsbidrag. Vi vet också
            att av alla de åtgärder vi vidtagit är avskaffandet av fastighetsskatten
            den som kanske har det allra starkaste stödet hos svenska folket.
            Det gäller även den skattesänkning som vi genomfört.
          </note>
          <note>
            Herr talman! Politiken hämtar sin näring ur värderingar, och
            politiken som den uttrycks bör givetvis främja vissa värderingar
            och motarbeta andra som vi inte vill se. Med värden och värderingar
            menar jag inte kronor och ören utan sådana värden som ett samhälle
            behöver för att vara människovänligt. Till sådana värden hör förstås
            arbete och möjlighet till förkovran samt ansvarstagande, inte
            minst för miljön som diskuterats i dag. Dit hör också omtanke,
            trygghet och rättvisa, liksom solidaritet, hederlighet och möjlighet
            att påverka sin tillvaro. Hänsyn och respekt är andra värden som
            vi vill stärka. Det handlar om att behandla andra som man själv
            vill bli behandlad oavsett etniskt ursprung, oavsett ålder, oavsett
            nationalitet, oavsett allt.
          </note>
          <note>
            Tyvärr måste detta ständigt upprepas också i Sverige år 2007.
            Det är kanske högtidliga ord, jag vet, men politik handlar inte
            bara om att mekaniskt fördela pengar till olika ändamål eller
            om att stifta lagar. Ytterst handlar det om i vilken riktning
            vi vill att samhället ska gå i vår strävan efter en tillvaro där
            alla, verkligen alla, är delaktiga, en tillvaro där det inte skapas
            ett A- och ett B-lag, ett vi och de.
          </note>
          <note>
            Herr talman! Jag nämnde tidigare att arbete pågår med att genomföra
            det som vi fått väljarnas uppdrag att göra. Jag tänkte ge några
            korta exempel på personer som jag mött under de senaste veckorna.
            En av dem är Felicia. Hon är 21 år gammal och mycket glad när
            hon berättar att hon fått sitt första riktiga arbete efter några
            månader som vikarie. Nystartsjobben har inneburit att en arbetsgivare
            vågat ta steget och anställt henne. Hon är en av de 185 000 personer
            som beräknas gå från arbetslöshet till arbete. Det innebär att
            hon inte bara kan försörja sig själv, vilket är stort nog, utan
            hon får dessutom möjlighet att bli en del i ett sammanhang på
            en arbetsplats.
          </note>
          <note>
            Sverige har nu den lägsta arbetslösheten på 16 år. Det här spelar
            naturligtvis en väldigt stor roll när vi tittar på tabeller och
            kolumner. Men vad det ytterst handlar om är att ytterligare en
            människa, i det här fallet Felicia, har kunnat gå från arbetslöshet
            till arbete. Det är oerhört betydelsefullt för henne och för dem
            som finns omkring henne. Att bekämpa arbetslösheten är vår viktigaste
            fördelningspolitiska uppgift. Det är bättre med en jämn fördelning
            av arbete än med omfördelning i efterhand med hjälp av skatter
            och bidrag. Ekonomi är förstås inte ett nollsummespel, utan det
            går att genom en klok ekonomisk politik få fler jobb och få ekonomin
            att växa.
          </note>
          <note>
            För några veckor sedan träffade jag Bertil som är 78 år gammal.
            Han har just fått en ny höft och är väldigt glad över det. Värken
            har ersatts med rörelsefrihet. Den är begränsad i början, men
            han går allt längre sträckor. Han är väldigt van att röra sig,
            och för honom var den långa väntan på operation närmast olidlig.
            Han väntar fortfarande på en plats i äldreboende, men snart är
            det dags. Under de fyra senaste åren har det försvunnit 11 000
            äldreboendeplatser. Nu satsas det och byggs igen.
          </note>
          <note>
            Eva och Janne har tre barn. De längtar efter en reform som inte
            bara innebär att fastighetsskatten avskaffas utan också att de
            får frihet att själva avgöra hur barnen ska tas om hand under
            de första viktiga åren. Vi förde ett kort resonemang om familjepolitiken
            tidigare, och jag fortsätter gärna den diskussionen nu. Jag tror
            att detta är en av de absolut viktigaste reformer som den här
            regeringen kommer att genomföra. Flytta makten från politikerna
            till föräldrarna!
          </note>
          <note>
            (Applåder)
          </note>
          <note type="speaker">
            Anf. 58 MONA SAHLIN (s) replik:
          </note>
          <note>
            Herr talman! Först får jag ge Göran Hägglund en eloge för att
            han vågar bryta den orange slipskoden i regeringen. Riktigt tjusigt!
          </note>
          <note>
            Jobb är bättre än bidrag, säger Göran Hägglund. Därför ska vi
            införa vårdnadsbidrag. Jag får inte och kommer aldrig att få det
            att gå ihop. Det förslag som man uppenbarligen kommer att lägga
            fram är en kopia av det som har funnits i Norge. Där blev resultatet
            att 4 procent av tiden togs ut av män. Där blev också resultatet
            att man konsekvent drog ned på barnomsorgen. Jag ser fram emot
            många debatter om detta framöver. Men nu är ju Göran Hägglund
            socialminister.
          </note>
          <note>
            I går protesterade landets samtliga pensionärsorganisationer
            mot regeringen med en gemensam artikel. Det är unikt. De kritiserade
            regeringens orättvisa politik gentemot pensionärerna. Skattesänkningen
            gör skillnad på olika typer av inkomster. Pensionen sänks för
            sjuka och svårt handikappade. Höjningen av bostadstilläggen uteblir.
            Jag instämmer verkligen i den kritiken. Vi vill dessutom se inte
            minst kompetenssatsningar på personalen, vilka ni har avbrutit.
          </note>
          <note>
            Jag har två frågor.
          </note>
          <note>
            Min första fråga är: Vad har Göran Hägglund för besked till landets
            med rätta ilskna pensionärer?
          </note>
          <note>
            Min andra fråga handlar om individens frihet. Vad ger Kristdemokraterna
            rätt att VDN-märka kärlek? Vad ger Göran Hägglund rätten att avgöra
            vilken kärlek som ska få statens godkännande? Håller Göran Hägglund
            med Alf Svensson om att äktenskapet av biologiska skäl ska vara
            förbehållet man och kvinna?
          </note>
          <note type="speaker">
            Anf. 59 Socialminister GÖRAN HÄGGLUND (kd) replik:
          </note>
          <note>
            Herr talman! När det gäller jobb och vårdnadsbidrag tror jag
            att det är väldigt viktigt att man vågar se tillvaron som den
            ser ut för många småbarnsfamiljer. Många har väldigt svårt att
            få tiden att räcka till, att få tillvaron att fungera fullt ut
            som man skulle önska. Många önskar tillbringa mer tid tillsammans
            med sina barn. Många undersökningar visar att det är det allra
            viktigaste för många småbarnsföräldrar.
          </note>
          <note>
            Vi vill skapa en större flexibilitet. Jag tror inte att det finns
            en väg som heter arbetslinjen och innebär att alla ska arbeta
            lika mycket genom hela livet. Jag tror att det är väldigt viktigt
            att hitta metoder och vägar för att kunna ge småbarnsföräldrar
            möjlighet att tillbringa tid tillsammans med sina barn under den
            tid då de är riktigt små.
          </note>
          <note>
            Med rätta omhuldar vi alla föräldraförsäkringstiden. Vi tycker
            att det är jättebra att föräldrar tillbringar tid tillsammans
            med sina barn. Sedan kommer en magisk gräns. Därefter är det fel,
            fult, omodernt och korkat allt vad man vill används i debatten
            om detta gentemot de föräldrar som vill ägna tid åt barnen även
            efter föräldraförsäkringstidens utgång. Jag har väldigt svårt
            att begripa detta.
          </note>
          <note>
            Jag tror att väldigt många saknar den flexibiliteten. Det sätt
            på vilket småbarnsföräldrar tar ut föräldraförsäkring visar också
            att uppfinningsrikedomen är ganska god, för man vill anpassa den
            till den egna situationen.
          </note>
          <note>
            Införandet av vårdnadsbidraget ska inte ske på bekostnad av den
            kommunala barnomsorgen. Tvärtom är det så att vi ska ha en bra
            kommunal barnomsorg för dem som önskar det, bra alternativa barnomsorgsgivare
            för dem som önskar det och ett vårdnadsbidrag för dem som önskar
            det.
          </note>
          <note>
            Jag ska återkomma till frågorna. Jag tror att landets pensionärer,
            precis som samhället i stort, är bäst betjänta av att många människor
            kommer i arbete.
          </note>
          <note type="speaker">
            Anf. 60 MONA SAHLIN (s) replik:
          </note>
          <note>
            Herr talman! Jag kanske kan ge lite tid, så att Göran Hägglund
            kan svara på frågorna.
          </note>
          <note>
            Jag är inte ensam om att kritisera vårdnadsbidraget som omodernt.
            Den kritiken finns också långt in i alliansen. En modern föräldraförsäkring
            och en modern och spännande jämställdhetsbonus är någonting som
            skulle underlätta för många.
          </note>
          <note>
            Min kritik mot vårdnadsbidraget kan exemplifieras med följande.
            En flyktingfamilj bor i ett förortsområde. Kvinnan är hemma; hon
            kanske inte ens får jobba. Barnen går på språkförskola för att
            få möjlighet att bli integrerade och lära sig svenska. Om mamman
            lockas eller tvingas till att plocka ut vårdnadsbidraget får inte
            barnen gå kvar på språkförskolan. Hur hjälper det jämställdheten?
          </note>
          <note type="speaker">
            Anf. 61 Socialminister GÖRAN HÄGGLUND (kd) replik:
          </note>
          <note>
            Herr talman! Nej, Mona Sahlin är inte ensam om att rikta kritik
            mot idén med vårdnadsbidrag. Men det är heller inte så att jag
            är ensam om att förorda ett vårdnadsbidrag. I mätning efter mätning
            är det en majoritet bland föräldrar och människor i stort som
            stöder vårdnadsbidraget, också bland dem som sympatiserar med
            Mona Sahlins eget parti. Stödet är extra starkt hos människor
            med småbarn. Så jag känner mig inte ensam. Tvärtom känner jag
            att jag står för samma uppfattning som en majoritet av väljarna.
          </note>
          <note>
            Jag tror att människor har möjlighet att bestämma själva. Även
            om man kommer från ett annat land kan man tänka själv och avgöra
            vad som är bäst för den egna familjen och för de egna barnen.
          </note>
          <note>
            När det gäller frågan om pensionärernas situation vill jag arbeta
            för förstärkningar för garantipensionärerna. De gör sig förtjänta
            av detta.
          </note>
          <note type="speaker">
            Anf. 62 ALICE ÅSTRÖM (v) replik:
          </note>
          <note>
            Herr talman! Göran Hägglund sade i sitt anförande att politik
            också handlar om värderingar. Det är inte bara att flytta pengar
            fram och tillbaka, utan det handlar om grundläggande värderingar.
            För Vänsterpartiet är principen om allas lika värde en av de allra
            viktigaste grundprinciperna.
          </note>
          <note>
            Min fråga till Kristdemokraterna och Göran Hägglund är: Är inte
            en könsneutral äktenskapslagstiftning som behandlar alla enligt
            principen om allas lika värde rimlig om man utgår från värderingar?
          </note>
          <note>
            Kyrkan ska inte ha rätt att diskriminera genom att avgöra om
            man vill viga samkönade eller inte. Våra värderingar innebär att
            ingen har rätten att diskriminera någon annan. Det är också en
            viktig värderingsgrund för Vänsterpartiet.
          </note>
          <note>
            Det var den ena frågan. Sedan kan jag inte komma ifrån frågan
            om vårdnadsbidraget. Göran sade i talet att det är viktigt att
            inte bara plocka ut enskildheter och se på dem utan också se helheten,
            riktningen och målet.
          </note>
          <note>
            Jag vill fråga Kristdemokraterna om helheten, riktningen och
            målet. Vågar man inte se helheten att kvinnorna är de som får
            ta ansvaret för barnen och uppfostra dem och att kvinnorna betalar
            med deltid, att kvinnorna får betala för att ansvaret för barnen
            ligger på kvinnorna med lägre löner och att kvinnorna får betala
            med lägre pension? Är det inte vad man ser om man ska se helheten,
            riktningen och målet?
          </note>
          <note>
            För oss i Vänsterpartiet är målet att alla ska ha samma möjligheter
            och rättigheter. Man ska dela på föräldraskapet. Barnen är inte
            könlösa. Både flickor och pojkar ska ha samma möjlighet i livet.
            Ser man helheten, riktningen och målet leder vårdnadsbidraget
            helt fel.
          </note>
          <note type="speaker">
            Anf. 63 Socialminister GÖRAN HÄGGLUND (kd) replik:
          </note>
          <note>
            Herr talman! Jag vill tacka Alice Åström för att hon ger mig
            möjlighet att ägna någon stund åt den fråga som också Mona Sahlin
            tog upp.
          </note>
          <note>
            Först och främst är alla människors lika värde något som jag
            tror att vi alla står för. Det har inte med äktenskapsfrågan att
            göra. Alla människor har ett lika värde. Alla människor är olika
            men har ett lika värde.
          </note>
          <note>
            Vi har i Sverige en lagstiftning som bygger på att vi har äktenskap
            för människor som är av olika kön och registrerat partnerskap
            för dem som är samkönade. Den ordningen är i sig inte diskriminerande.
            Det heter olika saker.
          </note>
          <note>
            Alice Åström antyder här att hon vill tvinga kyrkorna att införa
            en könsneutral ordning. Det är naturligtvis Vänsterpartiet fritt
            att vilja göra. Vi kommer att motarbeta det.
          </note>
          <note>
            Vi tycker att varje kyrka och varje fri organisation ska ha en
            möjlighet att själva avgöra hur de själva utifrån sin teologi,
            sina stadgar och sin filosofi vill utforma det som de själva ägnar
            sig åt.
          </note>
          <note>
            När det gäller vårdnadsbidraget är det alldeles uppenbart att
            Vänsterpartiet inte bara tvångsmässigt vill kvotera föräldraförsäkringen.
            Det är också ett parti som motarbetar varje form av ökad valfrihet
            för småbarnsföräldrar.
          </note>
          <note>
            Man vill ha en form som är tänkt att passa alla. Passar den inte
            föräldrarna får man använda den mallen ändå. Valfrihet kan leda
            till att människor väljer på ett annat sätt än vad partistyrelsen
            tycker är det lämpliga i det enskilda fallet.
          </note>
          <note>
            Det är en politik som ligger ganska långt ifrån mitt sätt att
            tänka. Jag tror också att det ligger långt ifrån det sätt på vilket
            dagens moderna småbarnsfamiljer resonerar.
          </note>
          <note type="speaker">
            Anf. 64 ALICE ÅSTRÖM (v) replik:
          </note>
          <note>
            Herr talman! Det talas om valfrihet. Valfriheten får kvinnorna
            betala med deltid, sämre löner, sämre pensioner och sämre förutsättningar
            på arbetsmarknaden. Det är ingen valfrihet.
          </note>
          <note>
            För oss i Vänsterpartiet är det tydligt att man måste utforma
            en familjepolitik och valfriheten så att både män och kvinnor
            får en möjlighet att kombinera både yrkesliv och föräldraskap.
          </note>
          <note>
            Valfrihet kan inte vara valfrihet om man säger: Mamman ska ta
            ansvaret. Valfriheten för barnen är faktiskt att ha möjligheten
            att kunna välja båda sina föräldrar.
          </note>
          <note>
            Det är oerhört trångsynt av Kristdemokraterna att inte se verkligheten
            och helheten. Valfriheten kommer att handla om att kvinnor kommer
            att tvingas hem och att män kommer att avstå från att ta sitt
            ansvar.
          </note>
          <note>
            Valfrihet måste vara att se till att du kan kombinera ditt liv
            med både barn och yrkesliv. Det är därför vi ska vara för en kortare
            arbetstid så att både mamman och pappan kan vara både hemma och
            på arbetet.
          </note>
          <note type="speaker">
            Anf. 65 Socialminister GÖRAN HÄGGLUND (kd) replik:
          </note>
          <note>
            Herr talman! Jag tror att vi alla är bekanta med att Vänsterpartiet
            gärna ser sig som förmyndare för småbarnsföräldrarna och att man
            inte gärna slår in på en politik som innebär att barnfamiljerna
            själva får bestämma.
          </note>
          <note>
            Det är rimligen så att det är föräldrarna själva som själva som
            känner sina barn bäst och vet vad som är bäst för sina barn. Att
            Vänsterpartiet har hållningen att man i politiska sammanhang ska
            styra och ställa in i minsta detalj är bekant, men jag tycker
            att det är olyckligt.
          </note>
          <note>
            Vi arbetar för en jämställdhetsbonus som är tänkt att verka i
            riktning att vi får ett jämnare uttag av föräldraförsäkringen.
            Det är en väldigt viktig åtgärd. Men vi tilltror föräldrarna själva
            en möjlighet att fatta sina egna beslut.
          </note>
          <note>
            Vi tror att det blir bättre på det viset eftersom besluten är
            anpassade till den verklighet som man lever i.
          </note>
          <note type="speaker">
            Anf. 66 PETER ERIKSSON (mp) replik:
          </note>
          <note>
            Herr talman! Jag skulle vilja ställa en fråga till Göran Hägglund
            om den växande grupp som i dag har det väldigt knapert i Sverige.
          </note>
          <note>
            Swedbank gjorde för en för en dryg månad sedan i april en undersökning
            om svenskarnas ekonomiska situation. Mitt i högkonjunkturen och
            överflödet för många av oss andra finns en växande grupp som har
            det mycket knapert och som helt enkelt inte får pengarna att räcka
            månaden ut. Den här gruppen hade ökat från 18 till 23 procent.
            Orsaken var att regeringen hade skurit ned för sjuka, arbetslösa
            och pensionärer. Men gruppen består också av hushåll där människor
            arbetar men har låga inkomster.
          </note>
          <note>
            Vad säger du konkret till dessa människor som socialminister
            som du möter och som har fått kraftiga försämringar? Det är människor
            som inte längre får pengarna att räcka till och som samtidigt
            ser att ni med era beslut har gett gigantiska skattesänkningar
            till en liten grupp människor. Det kan handla om flera hundratusen
            kronor om året för dem som har det riktigt gott ställt. Det är
            lika mycket pengar och mer därtill än vad de här människorna kan
            få som årsinkomst.
          </note>
          <note type="speaker">
            Anf. 67 Socialminister GÖRAN HÄGGLUND (kd) replik:
          </note>
          <note>
            Herr talman! Det som Peter Eriksson beskriver är någonting som
            har pågått ganska länge. Vi har ökande klyftor vilka ofta bygger
            på arbetslöshet. En arbetslös mamma eller pappa med ett eller
            ett par barn har det ofta väldigt knapert.
          </note>
          <note>
            Den bästa vägen att angripa det problemet är att fler människor
            har ett jobb att gå till. Det är vad vi lägger ned mycket möda
            på. Det handlar naturligtvis också om andra åtgärder för att inte
            minst barnfamiljer som lever under knappa ekonomiska omständigheter
            ska få en tillvaro som hänger ihop och fungerar.
          </note>
          <note>
            Den väg som regeringen har slagit in på går ut på att bryta den
            utveckling som vi har sett under en lång följd av år. Det handlar
            om att minska avståndet till arbetsmarknaden för människor som
            har varit arbetslösa väldigt länge.
          </note>
          <note>
            Nystartsjobben har nämnts tidigare i debatten. Väldigt många
            av dem som får den typen av jobb är människor som har varit arbetslösa
            två år eller längre tid. De får en möjlighet att komma tillbaka
            till ett arbete och kunna försörja sig själva och sina barn. De
            får på det sättet en rimlig tillvaro.
          </note>
          <note>
            Men det räcker inte som lösning. Det fordras säkert fler saker
            för att kunna förstärka för dem som under en lång tid har kunnat
            se att deras ekonomiska situation har försämrats.
          </note>
          <note type="speaker">
            Anf. 68 PETER ERIKSSON (mp) replik:
          </note>
          <note>
            Herr talman! Jag håller definitivt med. Det räcker inte. De flesta
            i den här gruppen är inte sådana som står i valet mellan att vara
            arbetslös och ta ett jobb. De flesta i den här gruppen står inte
            alls i den situationen.
          </note>
          <note>
            De flesta i den här gruppen är sjuka och förtidspensionerade
            som inte kan komma tillbaka till arbetsmarknaden utan mycket stora
            förändringar. Det är också ensamstående med små barn. Det är familjer
            som har det väldigt knapert.
          </note>
          <note>
            Till dem har socialministern inget svar. Eller svaret är rättare
            sagt: Vi ger till de andra som har det gott ställt, de som har
            heltidsinkomster och de som redan har det bra. Det är viktigare
            än att ni får pengarna att räcka månaden ut. Är det det som är
            svaret?
          </note>
          <note type="speaker">
            Anf. 69 Socialminister GÖRAN HÄGGLUND (kd) replik:
          </note>
          <note>
            Herr talman! Jag måste ha uttryckt mig väldigt otydligt om det
            är så som Peter Eriksson tolkar situationen. Alla de åtgärder
            som vi vidtar syftar till att fler människor ska komma i arbete,
            att fler människor ska få en möjlighet att försörja sig själva.
          </note>
          <note>
            Det handlar om en del av de skatteförändringar som görs där vi
            sänker skatten för vanligt folk som gör att människor får en ekonomisk
            marginal och naturligtvis också den som är ensamstående med barn.
            Vi förändrar situationen genom mer kraftfulla satsningar på rehabilitering
            och att ge människor en möjlighet att komma tillbaka till arbetsmarknaden.
          </note>
          <note>
            Jag tror att Peter Eriksson ska tala i försiktiga ordalag här.
            Efter åtta månader har vi inte hunnit göra allting när det gäller
            en utveckling som Peter Eriksson bär ett ansvar för. Det gäller
            brister i rehabiliteringen och små möjligheter för människor att
            tidigare få ett jobb.
          </note>
          <note>
            Vi försöker återställa detta. Människor ska ha en möjlighet att
            försörja sig själva. Det ska finnas ett bra skyddsnät för dem
            som av en eller annan anledning inte kan arbeta.
          </note>
          <note type="speaker">
            Anf. 70 ALICE ÅSTRÖM (v):
          </note>
          <note>
            Herr talman! Vi kan bättre. Sverige kan bättre. Det tror jag
            nog att de flesta kan se med sina egna ögon utifrån sin egen verklighet.
            Därför tänker jag inte använda min talartid här i dag åt att berätta
            vad det är som är fel med regeringens högerpolitik. Det tror jag
            att ni ändå har fått en bild av under den debatt som har förts
            hittills. Jag ser att folk märker det här tydligt.
          </note>
          <note>
            Jag ska beröra framför allt tre områden. Det finns en möjlig
            annan väg. Vi ser att vi hade kunnat stå här i dag med en kurs
            vänsterut i stället. Vi hade kunnat stå här och berätta om att
            vi har gjort omfattande satsningar på den gemensamma sektorn.
            Vi hade kunnat prata om att nya välfärdsjobb hade initierats och
            att det var stopp för privatiseringen. Vi hade kunnat säga att
            vi hade slagit in på en utrikespolitik och en internationell solidaritet
            med skuldavskrivningar och att vi hade varit en stark röst ute
            i världen.
          </note>
          <note>
            Det kunde ha varit så här i dag. Det är en politik som beskrivs
            som omöjlig, men den förs faktiskt i dag i vårt grannland Norge.
            Där väljer man en helt annan väg och en helt annan utveckling.
            Det exemplet visar att man kan vända politiken och använda resurserna
            till en utveckling i riktning mot rättvisa och välfärd i stället
            för en politik för ökade klyftor och mindre rättvisa.
          </note>
          <note>
            Sverige hade kunnat se annorlunda ut. Vi hade kunnat prata om
            en internationell solidaritet. Vi i Vänsterpartiet tror att det
            kommer att behövas en vänsterallians i utrikespolitiken för Sveriges
            historiska engagemang för fred och folkrätt, för alliansfrihet
            och en självständig svensk utrikespolitik. Vi vet att det finns
            en stark opinion hos det svenska folket. Vi vet att det finns
            en opinion för en tydlig svensk röst för fred, nedrustning och
            rättvisa.
          </note>
          <note>
            Vi tror att en framtida vänsterallians skulle kunna bygga vidare
            på de progressiva humanistiska värderingar som finns hos det svenska
            folket hos våra egna väljare i opposition mot den undfallenhet
            som i dag finns gentemot USA:s krigspolitik.
          </note>
          <note>
            Vi hade kunnat ha en politik och ett Sverige som för en konsekvent
            dialog med både palestinier och israeler. Det är enda vägen till
            försoning i Mellanöstern.
          </note>
          <note>
            Vi vill höra en svensk stark röst stark och självständig i den
            internationella debatten. Den ska tala om fred, demokrati, folkrätt
            och humanitet. Vi tror att det är många i det här landet som håller
            med oss.
          </note>
          <note>
            Ytterligare en viktig framtidsfråga som flera har berört är miljöfrågan
            och klimathotet. Det är en fråga som om man inte tar den på allvar
            egentligen riskerar att sudda ut de politiska olikheter som finns
            här. Frågan kommer inte att vara hur vi ska fördela resurserna,
            utan ödesfrågan är: Kommer det att finnas resurser att fördela?
            Kommer vi att ha en möjlighet att överleva?
          </note>
          <note>
            Därför är det dags att sluta snacka klimatpolitik nu. Man måste
            börja agera. I det här fallet välkomnar jag att alliansen och
            Moderaterna börjar prata miljöpolitik. Vi vill gärna se mer göra
            än prata. Men vi är en bit på väg. Vi tror att det här är en ödesfråga.
            Alla är överens om att vi måste åtgärda klimathoten.
          </note>
          <note>
            Vi från Vänsterpartiet föreslår att Sverige satsar 1 procent
            av bnp på klimatåtgärder. Vi har lagt fram 100 förslag för miljön.
            Det är förslag för friskare hav och renare luft. Det är 100 förslag
            för en långsiktigt hållbar utveckling. Många av förslagen handlar
            om att minska de klimatpåverkande utsläppen. Vi kommer säkert
            inte att vara överens om alla förslagen, men vi måste börja genomföra
            de förslag som vi kan vara överens om.
          </note>
          <note>
            Vi vill utmana regeringen i frågan 1 procent av bnp. Enligt den
            förra världsbanksekonomen Nicholas Stern och hans utredning skulle
            det kosta 1 procent av årlig global bnp att stabilisera de klimatpåverkande
            utsläppen på en nivå som inte skulle vara så farlig. Vi anser
            att det borde vara rimligt att ett rikt land som Sverige som faktiskt
            ligger i framkant i många miljöfrågor avsätter 1 procent av landets
            bnp. Det skulle vara en klimatförsäkring för framtiden.
          </note>
          <note>
            Det finns ytterligare ett område som jag vill beröra och som
            det har talats lite tyst om här i dag är. Vi pratar om alla människors
            möjligheter till arbete och satsningen på att alla ska ha jobb.
            Politiken hittills har handlat om skattesänkningar och regelförändringar
            och att målsättningen ska vara att vi ska minska utanförskapet.
            Men vi pratar inte om människorna i utanförskapet. Det handlar
            om de psykiskt sjuka människor som i dag lever ute i samhället
            och som inte får tillräckligt stöd och tillräcklig hjälp. Det
            handlar inte bara om landstinget. Det handlar om kommunerna. Det
            handlar om allas vårt ansvar.
          </note>
          <note>
            Vi pratar mycket om psykiatrin. Vi pratar mycket om vikten av
            stora satsningar varje gång det sker ett vansinnesdåd. Men sedan
            blir det ganska tyst. Vi har ett samhälle ett rikt samhälle som
            inte prioriterar att göra de stora satsningarna på de människor
            som har de största behoven och som kanske inte alltid är kapabla
            att själva åstadkomma förändringen. Detta borde vara det mest
            grundläggande och egentligen prioriteras före skattesänkningar
            för dem som har villor eller förmögenheter.
          </note>
          <note>
            Jag vill också prata om de människor som lever papperslösa i
            Sverige. I går fattade Nederländernas regering ett beslut om amnesti
            för de 30 000 illegala flyktingar som finns i Nederländerna och
            även till familjmedlemmar som har kommit dit före december förra
            året. Det var bara två partier som röstade emot det högerextrema
            partiet och det liberala partiet i Nederländerna.
          </note>
          <note>
            Ett land som var känt för sin främlingsfientliga politik kunde
            byta kurs och kunde fatta ett beslut som ger flyktningar en trygghet.
            Det borde vara ett rimligt beslut att kunna fatta här i Sveriges
            riksdag i ett rikt demokratiskt land med långa traditioner av
            internationell solidaritet. Jag hoppas att Sverige ska ha modet
            och även medkänslan för att fatta samma beslut som man gjorde
            i Nederländerna.
          </note>
          <note>
            Det viktigaste med vår politik och med hur vi vill förändra Sverige
            handlar om att vi inte missunnar de rikaste att få det bättre.
            Det handlar om hur vi vill använda våra gemensamma resurser. Det
            är inte så att vi missunnar männen en skattepolitik som skulle
            omfördela från kvinnor till män. Vi riktar inte detta mot männen,
            utan vi vill ha en skattepolitik där man omfördelar från höginkomsttagare
            till låginkomsttagare och från män till kvinnor. Ni förändrar
            skattesystemen så att omfördelningen går åt andra hållet.
          </note>
          <note>
            Vi missunnar inte dem som bor i villor i Danderyd sänkt fastighetsskatt.
            Det handlar om att vi hellre skulle använda pengarna till sex
            timmars arbetsdag. Det är en reform som hade förändrat och omfördelat
            mellan män och kvinnor, möjliggjort ett mer jämställt hemarbete
            och skapat ett bättre liv för de människor som jobbar och som
            i dag har svårt att få pusslet att gå ihop.
          </note>
          <note>
            Det är inte så att vi inte ser att det skulle vara lättare för
            företag att anställa om man sänker arbetsgivaravgifterna eller
            förändrar arbetsrätten och skapar osäkra anställningar. Det handlar
            om att vi vill prioritera och ställa oss på de anställdas sida.
            Vi vill stärka fackens roll och arbetsrätten. Vi vill kämpa för
            en politik där alla människor som behöver kan få det bättre. Det
            är vänsterpolitik. Det är en möjlig politik att driva. Sverige
            kan bättre än i dag.
          </note>
          <note>
            I detta anförande instämde Torbjörn Björlund, Josefin Brink,
            Rossana Dinamarca, Marie Engström, Egon Frid, Wiwi-Anne Johansson,
            Jacob Johnson, Hans Linde, Elina Linna, Lars Ohly, Eva Olofsson,
            Lena Olsson och LiseLotte Olsson (alla v).
          </note>
          <note type="speaker">
            Anf. 71 Statsminister FREDRIK REINFELDT (m) replik:
          </note>
          <note>
            Herr talman! Alice Åström deltar för Vänsterpartiet i den här
            debatten i dag. Det kan sägas vara en representant för det som
            Vänsterpartiet inte blev. Alice Åström var den ordförande som
            Vänsterpartiet inte valde i en tid när det ordförandevalet såg
            ut att spela roll. Det är testuggarna, kommunisterna, de som varit
            på skolor och lärt sig hur renodlad marxism ska se ut som styr
            och bestämmer. Jag tror att Alice Åström står för något annat.
            Jag tror att hon står för den del av Vänsterpartiet som inte är
            så testuggande och renlärigt kommunistiska utan som mer känner
            ett engagemang för människor som är utsatta och har haft det svårt
            i livet och får stå tillbaka.
          </note>
          <note>
            Därför reagerade jag redan tidigare i en replikväxling där Alice
            Åström verkade ta väldigt lätt på att vi kanske har kommit en
            ganska god bit nedåt när det gäller att minska det svenska utanförskapet
            och sade att det inte var tillräckligt bra. Låt mig bara uttrycka
            en viss förvåning för det synsättet.
          </note>
          <note>
            Vi har ibland pratat om en miljon. När det handlar om människor
            som står utanför arbetsmarknaden, som inte jobbar alls eller så
            mycket som de skulle vilja, har Moderaterna sagt att det handlar
            om upp emot en och en halv miljon människor och kanske till och
            med mer än det.
          </note>
          <note>
            Jag tror att det är viktigt av flera skäl att göra vad vi kan
            för att få så många av dem som möjligt att komma i arbete och
            stå på egna ben. Det är viktigt dels därför att vi inte kommer
            att lyckas att få in alla på arbetsmarknaden, dels därför att
            mycket stora grupper kommer att vara kvar utanför arbetsmarknaden.
            Våra möjligheter att klara deras välfärdsförsörjning och vara
            ett bra stöd för dessa människor i ett öppet samhälle är beroende
            av att så många som möjligt som har arbetsförmåga faktiskt arbetar.
            Jag förstår inte vilken politik ni har tänkt föra för att åstadkomma
            detta. Det är precis det vi gör.
          </note>
          <note>
            Om det är väldigt många människor i arbetsför ålder som inte
            jobbar, hur ska vi då klara våra ambitioner när det gäller äldre
            och när det gäller att ha bra skola för barnen? Hur ska vi då
            få ett samhälle där de här klyftorna minskar? Stå inte och raljera
            över att vi bryter med det svenska utanförskapet! Förklara hur
            ni har tänkt att vi ska kunna få fler i arbete! Det har jag inte
            hört ett ljud om här i dag.
          </note>
          <note type="speaker">
            Anf. 72 ALICE ÅSTRÖM (v) replik:
          </note>
          <note>
            Herr talman! Det är ganska intressant att höra statsministern
            och Moderaternas partiledare recensera Vänsterpartiets kongress
            och Vänsterpartiets val av partiordförande och kommentera vilka
            falanger den ena vänsterpartisten kan tillhöra eller inte tillhöra.
            Men jag tänker låta den frågan vila och låta det stå för statsministern.
          </note>
          <note>
            Det är intressant att alliansen pratar om utanförskapet och om
            att minska utanförskapet. Man pratar om dessa 110 000 som man,
            enligt sin egen prognos, kommer att ha uppnått vid den här mandatperiodens
            utgång. Enligt er egen beräkning går arbetslösheten ned lite grann
            nu, men den kommer att öka mot slutet.
          </note>
          <note>
            Jag är väldigt glad över att de här människorna får jobb. Men
            ni börjar med att försämra för dem som lever utanför. I en tid
            när vi har en bra ekonomi prioriterar ni sänkningar av förmögenhetsskatten
            och fastighetsskatten för de rika och slår på dem som lever i
            utanförskapet. Egentligen finns det en ekonomisk möjlighet att
            satsa på fler jobb utan att slå på de svagare. Ni ser inte att
            ni ökar utanförskapet bland dem som inte får jobb. Det gäller
            den ensamstående, arbetslösa mamman som nu får sänkt inkomst.
            Hon och hennes barn kommer att sitta i lägenheten och inte ha
            pengar över till hyran. Där är det inte prat om någon semesterresa.
            Det är knappt ens prat om att gå på Skansen, för så mycket pengar
            finns inte. Det utanförskapet ökar med er politik.
          </note>
          <note>
            För oss handlar utanförskapet inte om siffror eller statistik.
            Det handlar om livsvillkoren för vanliga människor. För Vänsterpartiet
            är prioriteringen inte skattesänkningar för de rika utan en satsning
            på den offentliga välfärden och en satsning på de människor som
            har det sämst.
          </note>
          <note type="speaker">
            Anf. 73 Statsminister FREDRIK REINFELDT (m) replik:
          </note>
          <note>
            Herr talman! Alice Åström förde fram uppgifter om välfärdssatsningar
            som inte stämmer. Vi satsar totalt 5 miljarder mer på välfärden
            bara i år. Vi satsar över 10 miljarder mer fram till 2009 jämfört
            med den majoritet som Vänsterpartiet var en del av före valet.
            Det sker mycket breda välfärdssatsningar. Jag har också sagt att
            det är mycket kvar att göra när det gäller svensk välfärd, när
            det gäller skola, när det gäller psykiatri, som Alice Åström nämnde,
            och när det gäller omhändertagande av äldre. Det gäller många
            breda områden som vi sade att ni var blinda för och som kräver
            en politik för fler i arbete och en politik för att skapa vägar
            från utanförskap och in på arbetsmarknaden. Det är därför jag
            inte förstår hur man kan ta så lätt på att det nu faktiskt händer.
          </note>
          <note>
            Våra prognoser visar snarare uppåt 160 000 i minskat utanförskap,
            men det avtar mot slutet av mandatperioden. Min slutsats är att
            vi behöver göra ännu mer. Vi behöver förstå detta ännu bättre
            och öka våra ansträngningar. Alice Åström verkar inte tycka att
            vi behöver göra någonting. Det svenska utanförskapet ska förbli
            lika stort, men du ska känna med dessa människor. Jag tycker inte
            att det är det bästa sättet att sköta sig i politiken.
          </note>
          <note type="speaker">
            Anf. 74 ALICE ÅSTRÖM (v) replik:
          </note>
          <note>
            Herr talman! Det är en intressant retorik. Det som är positivt
            och går bra, att det blir fler jobb, har den nya regeringen åstadkommit.
            Utanförskapet eller att människor är sjuka och utarbetade står
            den gamla regeringen och samarbetspartierna för. Den retoriken
            får möjligen leva under det här året, men jag tror att alliansen
            snart måste inse att man måste komma bort ifrån det.
          </note>
          <note>
            Vi vill också skapa arbete. Men vi vill skapa arbete inom den
            sektor där det behövs, i skolan, i vården, i omsorgen och i hemtjänsten.
            Vi vill satsa på arbeten i den offentliga sektorn. Ni säger att
            alla de här tjänsterna behövs, vi har hört det här tidigare i
            debatten från olika företrädare, men så längre det sker genom
            avknoppning och görs av att privata entreprenörer är det en framgångsrik
            jobbpolitik som skapar välstånd. Om vi satsar på den offentliga
            sektorn där man kan fördela resurserna rättvist är det en felaktig
            politik. Reinfeldt borde nog fundera på sin egen argumentation.
          </note>
          <note type="speaker">
            Anf. 75 Näringsminister MAUD OLOFSSON (c) replik:
          </note>
          <note>
            Herr talman! Alice Åström började med att säga att vi inte pratar
            internationell solidaritet och att vi skulle göra det. För mig
            är internationell solidaritet i allra högsta grad att diskutera
            klimat- och miljöfrågor. Om vi inte tar de frågorna på allvar
            är det svårt att prata om internationell solidaritet.
          </note>
          <note>
            Om man granskar oppositionen i det här sammanhanget kan man konstatera
            att det inte finns någon samlad miljöpolitik. Den är spretigare
            än någonsin. Den regering som jag tillhör har satsat kraftfullt
            på miljö- och klimatfrågorna. Nationellt har vi satsat på energieffektiviseringsprogram.
            Vi satsar resurser på havsmiljö och miljöteknik. Vi har bilbytarpremien,
            som jag sade har gett en andel på 16,6 procent i dag. Vi satsar
            på breda forskningsprogram bland annat när det gäller nya bilmotorer,
            effektivare flygmotorer som minskar energiförbrukningen och annan
            miljöteknik.
          </note>
          <note>
            Vi satsar också på internationellt samarbete. Jag tror inte att
            jag har träffat någon delegation från något land som inte vill
            prata med oss om miljö och energi. USA, Kina och Indien är tre
            stora länder som vi nu har mycket intressanta diskussioner med.
            Jag hoppas att snart kunna teckna ett avtal på miljöområdet med
            den federala delen av USA.
          </note>
          <note>
            Vi har också framförhandlat ett resultat i EU när det gäller
            miljö och energi där vi minskar energiförbrukningen, satsar på
            biobränslen och också ser till att minska CO2-utsläppen. Då är
            det intressant att prata om internationellt samarbete. Vad menar
            Alice Åström och Vänsterpartiet med internationellt samarbete?
            Ni vill ju gå ur detta samarbete som faktiskt driver på miljöfrågorna
            internationellt sett och som nu har samlats kring ganska radikala
            mål!
          </note>
          <note>
            Frågan är: Om man nu vill ha internationellt samarbete men inte
            just detta EU-samarbete, hur ska vi då komma fram om vi inte använder
            EU på detta sätt som är så positivt för miljön?
          </note>
          <note type="speaker">
            Anf. 76 ALICE ÅSTRÖM (v) replik:
          </note>
          <note>
            Herr talman! Det är ganska intressant att hela miljöfrågan och
            klimatfrågan helt plötsligt bottnar i att Vänsterpartiet vill
            gå ur EU! Jag försökte i mitt anförande lyfta fram att det nog
            är viktigt att vi också försöker enas och genomföra så många förslag
            som möjligt. Men den utsträckta handen var man tydligen inte beredd
            att ta, utan det var viktigare att visa att man är bäst i klassen!
            De enda som förlorar på det är faktiskt klimatet och miljön.
          </note>
          <note>
            Vad jag ändå tänkte säga om EU-frågan är att vi har varit oerhört
            aktiva inom EU. Det vet Maud Olofsson väldigt väl. Vi har haft
            duktiga miljöpolitiker som har jobbat aktivt för miljöförbättringar
            inom EU. Vad Maud Olofsson också vet är att väldigt många av de
            miljööverenskommelser som görs inom EU också görs inom mellanstatliga
            avtal. Det har egentligen inte med EU-konstruktionen att göra,
            utan det är ett samarbete som är möjligt att genomdriva i alla
            fall.
          </note>
          <note>
            Vi är för ett internationellt samarbete över gränserna, i EU
            och mellan andra länder. Dock är vi också medvetna om att det
            inom EU också finns en mängd andra intressen som faktiskt motverkar
            miljöfrågan. Ett exempel är Reach, kemikaliefrågan, som man höll
            på att förhandla om i evigheter inom EU och som ständigt bara
            skulle urvattnas för att det då fanns andra principer som var
            överordnade.
          </note>
          <note>
            Vi är beredda att driva att klimatpolitiken måste vara överordnad.
            Därför vill jag ställa en fråga till Maud Olofsson: Antar ni utmaningen
            med 1 procent av bnp till klimatpolitiksatsningar? Det är faktiskt
            en försäkring som våra barn och barnbarn kommer att ha glädje
            av i framtiden.
          </note>
          <note>
            Antar alliansen den utmaningen?
          </note>
          <note type="speaker">
            Anf. 77 Näringsminister MAUD OLOFSSON (c) replik:
          </note>
          <note>
            Herr talman! Jag välkomnar ett nationellt samarbete när det gäller
            miljöfrågorna. Vi har ju ett antal saker som nu finns i budgeten
            och som Vänsterpartiet kan vara med och stödja. Havsmiljösatsningen
            är en sådan, bilbytarpremien, energieffektiviseringen och alla
            de här sakerna som jag nämner är andra. Jag är glad om vi kan
            få en bred enighet kring det.
          </note>
          <note>
            Vad jag ville peka på var kluvenheten som Vänsterpartiet står
            inför. Ni säger att ni är aktiva i EU-samarbetet för att få fram
            en bra miljöpolitik. Fine ! Men varför ska ni då lämna det samarbetet
            om ni dessutom tycker att ni har nått resultat? Det är det som
            inte hänger ihop.
          </note>
          <note>
            Sverige kommer att vara ordförandeland 2009. Vi kommer förmodligen
            att vara det land som lotsar post-Kyoto in i framtiden. Vi måste
            ha ett aktivt EU för att kunna förändra på klimatsidan! Sverige
            gör nu en aktiv insats för att prata med USA, Kina, Indien och
            alla de länder som står utanför Kyotoprotokollet. Vi anstränger
            oss internationellt, men det blir helt orimligt om just EU-samarbetet
            som är pådrivande och ligger i framkant är det som är hindret
            för denna politik enligt Vänsterpartiets mening.
          </note>
          <note type="speaker">
            Anf. 78 ALICE ÅSTRÖM (v) replik:
          </note>
          <note>
            Herr talman! Maud Olofsson hamnar fortfarande i att det är Vänsterpartiets
            ställningstagande om att gå ur EU som skulle vara hindret för
            en miljöpolitik. Nej, det är snarare så att vi också ser bristerna
            inom EU. Man hindrar miljöpolitiken och effektiva åtgärder.
          </note>
          <note>
            Det är inte bara så att EU enbart består av miljöfrågan. Vi har
            också militariseringen av EU och det polisiära samarbetet som
            går mot mer överstatlighet. Det är att flytta beslutanderätt från
            människor till en elit. Det är att minska demokratin.
          </note>
          <note>
            Vi tror att en hållbar miljö- och klimatpolitik kommer att behöva
            alla medborgares stöd och delaktighet. Då tror vi inte heller
            att en organisation som fråntar medborgarna inflytande och delaktighet
            kommer att vara den stora lösningen när det gäller miljöfrågan
            i framtiden.
          </note>
          <note type="speaker">
            Anf. 79 Utbildningsminister LARS LEIJONBORG (fp) replik:
          </note>
          <note>
            Herr talman! Jag har alltid tyckt att detta med att lagstifta
            om sex timmars arbetsdag är konstigt. Varför ska det vara förbjudet
            att jobba åtta timmar om det nu finns någon som vill göra det?
          </note>
          <note>
            Jag har också tyckt att det är konstigt att lagstifta om rätt
            till heltid. Om det inte finns arbete för åtta timmar, hur ska
            man då kunna tvinga en arbetsgivare att anställa någon åtta timmar
            om dagen?
          </note>
          <note>
            Framför allt tycker jag att det är extremt egendomligt att ha
            båda dessa ståndpunkter samtidigt! Först vill man tvinga någon
            att bara jobba sex timmar och sedan ge vederbörande en lagstadgad
            rätt att jobba heltid. Varför kan vi inte överlåta till individer,
            arbetsgivare och fack att komma överens om dessa frågor i stället
            för att lägga de långa politiska näsorna i blöt på detta område?
          </note>
          <note>
            Jag är inte lika insatt i Vänsterpartiets falangbildningar som
            statsministern verkar vara, men det är ju lite spännande att Alice
            Åström kanske representerar någonting annat än det vanliga Vänsterpartiet,
            så att säga. Därför skulle jag vilka ta upp det som jag också
            sade i mitt anförande om inställningen till den fredsbevarande
            insatsen i Afghanistan som Sverige är engagerat i.
          </note>
          <note>
            Såvitt jag vet har det normalt sett alltid fram till nu varit
            en fullständig uppslutning bakom de soldater som Sverige har skickat
            ut på sådana här missioner. Nu har vi dock en stark rörelse inom
            kulturvänstern som är emot denna insats. Vänsterpartiet har anslutit
            sig till den. Som jag sade i mitt anförande tycker jag att det
            är ett oerhört svek mot ett sargat land och ett sargat folk, och
            jag skulle vilja fråga Alice Åström om hon tycker att det är rätt
            att Sverige överger Afghanistan.
          </note>
          <note type="speaker">
            Anf. 80 ALICE ÅSTRÖM (v) replik:
          </note>
          <note>
            Herr talman! Jag ska börja med frågan om sex timmars arbetsdag
            och lagstiftning om detta. Det är ju inte konstigare än att vi
            i dag har en lagstiftning som säger att heltidsnormen är åtta
            timmars arbetsdag. Det är inte så att folk i Sverige bara arbetar
            åtta timmar om dagen om de arbetar heltid och att de inte jobbar
            någon övertid för att det är fullständigt förbjudet. Det är ju
            ett absurt resonemang!
          </note>
          <note>
            Att ändra heltidsnormen från åtta timmar till sex timmar är den
            process som vi haft vid alla arbetstidsförkortningar. Jag trodde
            ändå att Lars Leijonborg var så pass kunnig om historien och utvecklingen
            när det gäller arbetstidslagstiftning att han kände till detta!
          </note>
          <note>
            Det är inte svårare när det gäller rätten till heltid. Är det
            sex timmar som är heltidsnormen ja, då är ju en heltid sex timmar.
          </note>
          <note>
            Att det ska vara så underligt att säga att människor ska ha rätt
            att begära heltid! Vad det handlar om är att det är kvinnor som
            jobbar deltid. Det är kvinnors arbete som är organiserat och uppstyckat
            i deltider, medan mäns arbeten i stort sett till 98 procent är
            ordnade så att det är heltidstjänster.
          </note>
          <note>
            Det är när vi kräver rätt till heltid och att det även ska omfatta
            kvinnor som det börjar bli bekymmer på arbetsmarknaden. Vi i Vänsterpartiet
            är dock övertygade om att har man kunnat ordna arbetsmarknaden
            för männen så att de har rätt till heltid och en heltidslön så
            att de faktiskt kan försörja sig själva är det ingen omöjlighet
            att också ge kvinnor den rätten. Det borde vara en självklarhet
            för ett parti som kallar sig feministiskt som även Folkpartiet
            gör!
          </note>
          <note>
            När det gäller Afghanistan får jag återkomma till det i nästa
            replikskifte, för det är egentligen en för stor fråga för att
            klara av på denna korta tid.
          </note>
          <note type="speaker">
            Anf. 81 Utbildningsminister LARS LEIJONBORG (fp) replik:
          </note>
          <note>
            Herr talman! Om det gäller att förmå arbetsgivarna att organisera
            arbetet på ett sätt så att arbetstagarna i så stor utsträckning
            som möjligt får gehör för sina önskemål om en viss arbetstid håller
            jag naturligtvis med om det. Men när ni marknadsför detta låter
            det som om arbetsgivare ska tvingas att ha personer anställda
            timmar som de inte kan finansiera. Det är då det blir ännu en
            börda på de småföretagare som Vänsterpartiet i sin allians på
            vänstersidan lagt så många bördor på redan.
          </note>
          <note>
            Jag tycker att frågan om Afghanistan är viktig därför att det
            handlar om svenska män och kvinnor som dagligen vågar livet för
            något som de uppfattar är viktigt och som den svenska staten har
            bett dem om. Jag tycker att de har rätt att känna att det finns
            en bred uppslutning kring deras insats.
          </note>
          <note type="speaker">
            Anf. 82 ALICE ÅSTRÖM (v) replik:
          </note>
          <note>
            Herr talman! Vi från Vänsterpartiet vet att de soldater som i
            dag finns i Afghanistan ser de vidrigheter som folket i Afghanistan
            utsätts för. Jag deltog själv i debatten i kammaren när vi sade
            nej till att skicka trupp till Afghanistan första gången. Där
            läste jag upp rapporter från en mängd olika människorättsorganisationer
            om övergrepp som de svenska soldaternas samarbetspartner utsätter
            den afghanska befolkningen för.
          </note>
          <note>
            Vi vill inte överge Afghanistans folk, men vi tror inte att vi
            får fred och demokrati i Afghanistan med vapen, övergrepp och
            jakt på terrorister men utan rättssäkerhet.
          </note>
          <note>
            Vi tror att det bästa stödet till Afghanistans folk är ökade
            biståndsinsatser, att se möjlighet till utbildning och återuppbyggnaden
            av landet, i stället för att delta i ett krig som faktiskt river
            ned landet i stället för att bygga upp det.
          </note>
          <note type="speaker">
            Anf. 83 Socialminister GÖRAN HÄGGLUND (kd) replik:
          </note>
          <note>
            Herr talman! Alice Åström och hennes parti har kanske inte varit
            bäst i klassen när det har gällt att presentera ekonomisk realism.
            Ändå måste förstås de förslag som läggs fram tas på allvar. Jag
            skulle därför gärna vilja be Alice Åström utveckla en del tankar
            kring hur man ska klara av att finansiera Vänsterpartiets vallöfte
            om ytterligare 200 000 anställda inom offentlig sektor.
          </note>
          <note>
            Jag undrar också hur man tänker kring sex timmars arbetsdag.
            Är det så att den som jobbar till exempel inom sjukvården ska
            se sin lön minskad med 25 procent per månad eller ska lönen vara
            oförändrad trots att man arbetar mindre och att kostnaden för
            det offentliga eller för det företag som man är anställd i kommer
            att öka? Vilka konsekvenser kommer det att få för svensk offentlig
            sektor? Vilka konsekvenser kommer det att få för företag som tävlar
            på en internationell marknad?
          </note>
          <note type="speaker">
            Anf. 84 ALICE ÅSTRÖM (v) replik:
          </note>
          <note>
            Herr talman! Ska vi fördjupa oss i den ekonomiska politiken vill
            jag rekommendera Göran Hägglund att läsa vår budgetmotion där
            vi faktiskt har finansierat vår politik fullt ut till sista öret
            och där vi också har ett offentligt sparande som ligger på ungefär
            samma nivå som det sparande regeringen har i sitt förslag.
          </note>
          <note>
            När det gäller de 200 000 jobben vet vi i dag att behoven är
            stora inom den offentliga sektorn. Behovet av tjänsterna finns.
            I dag väljer alliansen att i stället lägga det på hushållsnära
            tjänster. De äldre ska kunna köpa tjänster som de behöver. Vi
            vill utveckla hemtjänsten så att man får en rättvis fördelning.
            I stället för att sänka skatten vill vi satsa dessa pengar, våra
            gemensamma skattepengar, på den offentliga sektorn.
          </note>
          <note>
            Vi ser också att den höga arbetslösheten är en kostnad för det
            offentliga. I stället för att det offentliga betalar ut arbetslöshetsersättning
            för människor som inte är i arbete samtidigt som behoven finns
            i den offentliga sektorn vill vi förena dessa två olika budgetposter
            och få fler arbetstillfällen genom att minska arbetslösheten och
            satsa inom den offentliga sektorn.
          </note>
          <note>
            När det gäller sex timmars arbetsdag har vi lagt fram ett förslag
            om hur man stegvis kan minska tiden för vissa grupper. Lönen ska
            bibehållas. Vi har inte tidigare haft arbetstidsförkortning i
            Sverige som inneburit sänkt lön. Det handlar om ökad effektivitet
            och ökad produktivitet. I stället för att ta ut vinst använder
            man den till att minska arbetstiden. Det kan man göra i dag med.
          </note>
          <note type="speaker">
            Anf. 85 Socialminister GÖRAN HÄGGLUND (kd) replik:
          </note>
          <note>
            Herr talman! Hemtjänsten är naturligtvis någonting som ska fungera
            i Sverige. De äldre ska ha rätt till det som biståndsbedöms. Så
            ser situationen ut i Sverige i dag, och så ska det vara framöver.
          </note>
          <note>
            Däremot tycker vi att det ska finnas möjlighet för den som är
            äldre och som vill köpa något utöver det som kan biståndsbedömas
            för att göra detta. Uppenbarligen vill Vänsterpartiet använda
            offentliga pengar till detta ändamål, vilket naturligtvis låter
            sig sägas, men det finns även många andra saker som Vänsterpartiet
            uppenbarligen vill satsa pengar på.
          </note>
          <note>
            I sitt inlägg sade Alice Åström att hon i stället för en sänkt
            fastighetsskatt skulle vilja använda de pengarna till sex timmars
            arbetsdag. Men avskaffandet av fastighetsskatten finansieras inom
            bostadssektorn. De pengarna kan man alltså inte gärna använda
            för att minska arbetstiden.
          </note>
          <note>
            Vänsterpartiet är fortfarande skyldiga oss ett besked om hur
            man tänker sig att öka effektiviteten och produktiviteten, som
            Alice Åström nu säger, för att kunna betala en begränsning av
            arbetstiden med 25 procent.
          </note>
          <note type="speaker">
            Anf. 86 ALICE ÅSTRÖM (v) replik:
          </note>
          <note>
            Herr talman! Uppenbarligen lyssnade inte Göran Hägglund när jag
            pratade om att ta steg. Det första steget som vi har finansierat
            är för vissa grupper inom vården. Där har vi lagt fram förslag
            om en sänkt arbetstid. Det handlar om en process. Så har vi gjort
            tidigare. Vi har inte i vårt budgetförslag i år lagt fram att
            vi ska gå från åtta till sex timmar. Detta är en riktning och
            en process som kommer att kosta pengar och resurser.
          </note>
          <note>
            Mitt inlägg om fastighetsskatten handlar om vilken inriktning
            man ska ha. Jag beklagar om det kunde misstolkas. Om man sänker
            förmögenhetsskatter, inkomstskatter och fastighetsskatter är det
            en prioritering av hur vi tar in pengar till staten och hur vi
            fördelar resurser.
          </note>
          <note>
            Vi vill fördela och använda resurserna till att minska arbetstiden
            och förstärka den offentliga sektorn. Vi gör olika val i politiken,
            och vi tror att Vänsterns väg är den som skapar rättvisa i stället
            för orättvisa.
          </note>
          <note type="speaker">
            Anf. 87 PETER ERIKSSON (mp) replik:
          </note>
          <note>
            Herr talman! Jag skulle vilja ställa en fråga som handlar om
            vår politik när det gäller barn och vårdnadsbidrag. Alice Åström
            diskuterade detta med Göran Hägglund tidigare.
          </note>
          <note>
            Vi är ju ganska överens om kritiken mot vårdnadsbidrag. Jag tror
            inte alls att det är en modern och bra lösning på barnfamiljernas
            situation. Människor, särskilt kvinnor, riskerar att hamna i en
            fälla utan vare sig bra pension eller inkomst i framtiden. Man
            löser inte heller familjesituationen.
          </note>
          <note>
            Däremot har vi ett mycket modernare förslag som innebär att vi
            från statens sida ger ett stöd för att småbarnsföräldrar ska kunna
            få en sänkt arbetstid och på så sätt klara en familjesituation
            med allt vad det innebär. Man ska hinna med städning, tvätt, handling
            och att se till ungarna.
          </note>
          <note>
            Jag har ju förstått att Vänsterpartiet gillar sänkt arbetstid
            och jämställdhet. Vårt förslag är att kunna ge det både till mamman
            och till pappan, till båda föräldrarna. Men här har Vänsterpartiet
            inte varit riktigt tydligt, som jag uppfattar det. Jag har lite
            svårt att förstå varför ni inte skulle gilla den här valfriheten
            till småbarnsföräldrarna, för det skapar inte en sådan fälla som
            vårdnadsbidraget gör. Alice Åström kanske kan reda ut det.
          </note>
          <note type="speaker">
            Anf. 88 ALICE ÅSTRÖM (v) replik:
          </note>
          <note>
            Herr talman! Det är två saker som gjort att vi har varit kritiska.
            Vi är givetvis alltid beredda att vara öppna och diskutera, men
            det som gör att vi är kritiska är att vi tror att om vi säger
            att det är just småbarnsföräldrar som ska ha sänkt arbetstid,
            att vi tar det steget, kommer vi på sikt att urholka tanken på
            att det är en förkortad arbetstid som vi generellt vill ha. Då
            tror vi att vi i stället löser problemet med familjen, att få
            tiden att gå ihop för kvinnor och för män med barn, tillfälligt
            och under en kortare period.
          </note>
          <note>
            Vi vill hellre, och det är det vi prioriterar, förlänga föräldraförsäkringen.
            Men vi vill också ha en föräldraförsäkring som delas lika mellan
            män och kvinnor. Det är så vi tror att vi kan skapa en ökad jämställdhet
            och få en politik som på sikt också förändrar strukturerna i samhället.
          </note>
          <note>
            Vi är oroliga, även om det är lätt att lockas av Miljöpartiets
            modell att kombinera sänkt arbetstid med att man också som förälder
            ska ha mer tid för barnen. Jag tror att man måste titta på helheten,
            långsiktigheten, vilket mål och vilken riktning, som Göran Hägglund
            sade tidigare i sitt tal. Då tror vi att det här kommer att vara
            ett stickspår som faktiskt kan riskera att cementera strukturer
            i stället för att förändra dem.
          </note>
          <note type="speaker">
            Anf. 89 PETER ERIKSSON (mp) replik:
          </note>
          <note>
            Herr talman! Jag tycker att det var en tråkig argumentation,
            måste jag säga. Jag får lite känslan av att eftersom vi inte får
            hela revolutionen nu är vi inte för små steg framåt på något område
            över huvud taget. Det ska vara antingeneller. Jag tror inte att
            det gynnar svenska småbarnsföräldrar. Jag tror inte heller att
            det gynnar diskussionen om sänkt arbetstid att inte kunna ta ett
            steg först och sedan kanske se fördelarna med det så att andra
            grupper kan komma efter.
          </note>
          <note>
            Jag tycker att det här är en fråga där Vänsterpartiet borde fundera
            och tänka om. Det är ett steg framåt som gynnar många människor.
            Risken är att Alice Åström och Vänstern står i den bur som Göran
            Hägglund försökte ställa dem i. Ni är mot valfrihet och mot människor
            i stället för att vara för, och ni anvisar bara en enda väg, den
            statliga eller kommunala barnomsorgen.
          </note>
          <note type="speaker">
            Anf. 90 ALICE ÅSTRÖM (v) replik:
          </note>
          <note>
            Herr talman! Nej, det handlar inte om antingeneller. Men jag
            tror också att det i politiken handlar om att våga titta på vilken
            riktning förslagen tar. Hur kommer vi att hamna i slutändan? Vad
            kan det ge för effekter?
          </note>
          <note>
            Vi har valt att prioritera förlängd föräldraförsäkring. Vi har
            valt att prioritera att vi får en delad föräldraförsäkring mellan
            män och kvinnor, för vi tror att det är det som kommer att förändra.
            Det är det som kommer att ge andra strukturer i framtiden och
            ge ökad jämställdhet för män och kvinnor.
          </note>
          <note>
            Vi tror att varje gång man väljer ett stickspår för att lösa
            en tillfällig situation riskerar vi att det tar längre tid innan
            vi når målet, och det målet är jag övertygad om att vi faktiskt
            är överens om. I politiken måste man alltid kunna diskutera och
            pröva, och jag är övertygad om att Miljöpartiet och Vänsterpartiet
            inte har diskuterat den här frågan för sista gången.
          </note>
          <note type="speaker">
            Anf. 91 PETER ERIKSSON (mp):
          </note>
          <note>
            Herr talman! Jag tycker att ledamöter som sitter kvar tålmodigt
            efter denna långa debatt är imponerande liksom tittare och lyssnare
            där hemma.
          </note>
          <note>
            Jag tänkte börja med att höja ett litet varningens finger. Den
            moderatledda regeringen har tillträtt mitt i den starkaste högkonjunktur
            som Sverige har sett på mycket länge. I det läget satsar man på
            stora och ibland ofinansierade skattesänkningar. Man blåser på
            ännu mer, trots att jobben redan ökar i snabb takt och att vi
            faktiskt redan börjar få arbetskraftsbrist i flera sektorer.
          </note>
          <note>
            Det här är en farlig politik, menar jag, som leder till höjda
            priser, inflation och höjda räntor. Nästa vecka förväntas Riksbanken
            höja sin styrränta, och flera omgångar kommer. Det förväntar sig
            också regeringen själv. En politik som i förlängningen minskar
            investeringar och nya jobb kan det här bli, en politik där många
            riskerar att hamna i en lånefälla, där ökade räntor ställer allt
            fler på obestånd.
          </note>
          <note>
            Jag fortsätter med klimatfrågan.
          </note>
          <note>
            Kunskapen om växthuseffekten och klimatförändringen på grund
            av den ohejdade användningen av kol och olja har funnits i många
            år, ja, i decennier. Forskare, oberoende miljörörelser och alla
            gröna partier i världen har därför länge försökt att få politiker
            runt om i världen att förstå allvaret och nödvändigheten i att
            ställa om till en hållbar utveckling. Ett ökat välstånd är ingenting
            värt om det sker på andras bekostnad, på våra egna barns bekostnad
            eller så att andra länders möjligheter till ett gott liv för sina
            invånare försämras.
          </note>
          <note>
            Nu har äntligen kunskaperna nått ut till bredare grupper. I vintras
            blev klimatfrågan plötsligt omöjlig att förneka längre. FN:s senaste
            forskarrapport har beskrivits i alla medier. Sternrapporten om
            de ekonomiska konsekvenserna av att ignorera klimatkatastrofen
            fick nya grupper att se frågan i ett nytt ljus. Insikten om det
            ohållbara, kostsamma och destruktiva i den nuvarande samhällsutvecklingen
            når allt fler. Äntligen! Inte ens rabiata politiker på det här
            området med starka kopplingar till oljeindustrin, som George W.
            Bush, kan numera förneka problemet med att vi håller på att förändra
            klimatet på jorden.
          </note>
          <note>
            Det är en stor förändring som har skett på kort tid. För mindre
            än ett år sedan vill jag påminna om att Sveriges oppositionsledare
            då, Fredrik Reinfeldt, sade att miljön inte är en prioriterad
            fråga. I partiledardebatten i september drev han med stor frenesi
            att det är miljöskatterna som är problemet, inte klimatförändringarna.
          </note>
          <note>
            Nu måste till och med Reinfeldt se ut som om han vill göra något
            åt utsläppen. Därför har han, handlingskraftig som han är, satt
            sig i en studiecirkel. Han och regeringen ska lära sig mer. Det
            kommer att pågå till 2008. Tyvärr innebär varje års försening
            och dröjsmål en ökad kostnad. Förändringarna behövs nu. Ju längre
            vi väntar, desto mer kommer det att kosta. Kostnaden för Reinfeldts
            studieskulder lär i första hand betalas av fattiga människor i
            fattiga länder.
          </note>
          <note>
            Det är konkreta förändringar som världen behöver. Vi vet tillräckligt
            för att agera nu. Fredrik Reinfeldt, Maud Olofsson, Lars Leijonborg
            och Göran Hägglund! Under många år har ni och era företrädare
            sagt nej till nödvändiga förändringar. Nu har ni chansen att visa
            att ni till sist har förstått. Ta den!
          </note>
          <note>
            Utmaningen efter alla år av försummelse är enorm. Vi måste dock
            ge ett större handlingsutrymme till utvecklingsländerna. Därför
            räknar vi i Miljöpartiet med att ett land som Sverige måste minska
            sina utsläpp med minst 80 procent. Det betyder i realiteten att
            varje investering nu som går åt fel håll är ett svek mot framtiden.
            Det gäller både här och i andra länder. Det är dags att bygga
            om Sverige.
          </note>
          <note>
            Vi behöver ta krafttag för att väsentligt öka järnvägsinvesteringarna
            och flytta över en stor del av vägtransporterna till järnväg.
            Målet bör vara en fördubbling av järnvägskapaciteten. Men den
            svenska regeringen talar i stället om att stoppa redan planerade
            projekt. Det är vansinne. Vi måste vara beredda att satsa betydligt
            mer på det här området i framtiden.
          </note>
          <note>
            Vi behöver också göra en stor satsning på kollektivtrafik. Målet
            bör vara att varannan resa i Sverige ska ske med tåg, buss eller
            annat kollektivt transportmedel i framtiden.
          </note>
          <note>
            Ekonomiska styrmedel är de effektivaste verktygen för att nå
            en förändring mot en hållbar utveckling. Det vet vi. Höjda skatter
            för dem som skitar ned och bidrar till utsläppen är därför nödvändiga.
            Det finns ingen anledning att vänta. Vi vet att det fungerar.
            De senaste två åren har till exempel villaoljan nästan helt avvecklats
            som en följd av höjda oljepriser och de skatter på villaolja som
            vi har infört. Ekonomiska styrmedel gynnar också effektivisering
            i både hushåll och industri.
          </note>
          <note>
            Vi behöver också underlätta så att förnybar energi i liten skala
            ska få plats på nätet. Enklare och tydligare regler kan göra att
            en växande del av energiproduktionen sker decentraliserat på tusentals
            olika ställen ute i hushåll och små företag. Det skapar både jobb
            och framtidstro samt är effektiviserande. Det blir ett mindre
            sårbart samhälle förutom en hållbar utveckling.
          </note>
          <note>
            Vi kan satsa mer på vindkraft. Sverige kan mycket väl om ett
            drygt decennium producera 30 terawatt el från vindkraften. Det
            motsvarar ungefär hälften av vad kärnkraften producerar i dag.
            Det handlar om vilja. En satsad krona på vindkraft ger mer el
            än en krona på kärnkraft.
          </note>
          <note>
            Vi behöver bygga om bostäderna. Vi föreslår i vår budgetmotion
            en stor satsning på miljonprogrammet, som handlar om en halvering
            av energianvändningen i de bostäder som berörs.
          </note>
          <note>
            Vi behöver ta till vara solenergin på bättre sätt. Alla nya bostäder
            bör ha energiaktiva tak så att vi kan få fler lågenergihus utan
            att det kostar mer.
          </note>
          <note>
            Vi måste från statens sida ta ett ansvar för att få i gång en
            ökad produktion av fordonsbränslen från förnybara resurser. En
            sådan är biogas. Miljöpartiet vill ha en nationell plan för produktion
            och distribution av biogas över hela landet. Råvaran handlar i
            stor utsträckning om avfall från reningsverk och företag som inte
            tas till vara på ett effektivt sätt i dag.
          </note>
          <note>
            Det finns stora fördelar med att vara steget före. Sverige har
            goda möjligheter att leda teknikutvecklingen när det gäller energieffektivisering
            och miljöteknik. Det stärker svensk konkurrenskraft och svensk
            industri långsiktigt. Men vi behöver också göra det lättare för
            människor att leva på ett sätt som tar ansvar för det egna beteendet
            och livsföringen. Nu finns det en vilja och ett engagemang hos
            många till en förändring. Då gäller det för politiken att våga
            leverera.
          </note>
          <note>
            Herr talman! Jag går över till frågan om EU-konstitutionen. Det
            är synd och skam att regeringen inte har haft vett att försöka
            påverka EU:s nya konstitution. Socialdemokraterna lade sig en
            gång i tiden platt pannkaka när de hade chansen. Nu gör ni likadant.
            Smalare och vassare var slagordet för Centerns EU-politik när
            det sist begav sig i valet till EU-parlamentet. Jag måste medge
            att det lät klatschigt. Men nu när ni har chansen att påverka
            tycks de orden vara glömda för länge sedan.
          </note>
          <note>
            Lotta Fogde skrev i DN för några dagar sedan: Acceptansen för
            ett fetare och klåfingrigare EU är stor. Inte inom ett enda område
            ifrågasätter regeringen slopandet av medlemsländernas vetorätt.
            Inte på ett enda område invänder man emot Europaparlamentets utökade
            makt. Här i riksdagen ser vi samma sak. Det är inte ett pip från
            vare sig Centern eller regeringen som helhet. Reinfeldt åker ned
            till Berlin för att få en klapp på axeln av Angela Merkel. Varför
            har ni valt att agera lydiga knähundar i stället för att vara
            med och påverka när konstitutionen är uppe till förhandling igen?
            Det var väl ändå inte därför vi gick med i EU?
          </note>
          <note>
            I detta anförande instämde Per Bolund, Bodil Ceballos, Jan Lindholm
            och Peter Rådberg (alla mp).
          </note>
          <note type="speaker">
            Anf. 92 Statsminister FREDRIK REINFELDT (m) replik:
          </note>
          <note>
            Herr talman! Vi är bra på arbetsfördelning i regeringen. Maud
            Olofsson kommer att återkomma till miljö- och klimatfrågorna.
            Jag ska svara på två av påståendena.
          </note>
          <note>
            Först var det frågan om EU-konstitutionen. Skälet till att jag
            och Angela Merkel har haft en bra samtalston är att vi är ense
            om inriktningen på detta. Konstitutionen ska tas ned i format
            jämfört med tidigare, och den ska inte tillföras långa, nya rader
            av tillägg till det som var den framförhandlade lösningen, som
            i sin tur inte var någon gigantisk överflyttning. Vi har talat
            om ett område där det öppnas för majoritetsbeslut, nämligen brottsbekämpning.
            I tidigare inlägg i dag har jag sagt att jag tycker att man kan
            försvara detta av det enkla skälet att det är ett av de områden
            där det behövs mer kraft i Europeiska unionen för att möta det
            hänsynslösa internationella brottssyndikatsbyggda utnyttjandet
            av människor i Europa. Beskrivningen är helt enkelt felaktig.
          </note>
          <note>
            Det andra som fick mig att studsa något var det rapsodiska försöket
            att sammanfatta den ekonomiska politiken. Låt mig vara klar om
            en sak, nämligen att om vi inte hade gjort det vi gör nu hade
            vi haft verkliga problem med överhettning i svensk ekonomi. Varför?
            Jo, därför att den tidigare majoriteten, med Peter Eriksson som
            en del av den, hade sett till att under valåret genomföra kraftiga
            finanspolitiska stimulanser för att prata finansutskottsspråk
            det vill säga en rasande massa bidrag och liknande som stimulerade
            ekonomin så till den milda grad att det hade kunnat gå rätt illa,
            givet att arbetsmarknaden inte fungerade tillräckligt bra och
            att inte arbetsutbudet växte.
          </note>
          <note>
            Vi tar nu ned volymen av arbetsmarknadspolitiska åtgärder och
            agerar kraftfullt för att öka arbetsutbudet. Det är det som möjligen
            kyler av en utveckling som annars redan fanns. Det är inte så
            att den borgerliga regeringen kom och alla började skriva upp
            sina ränteprognoser. Det är en utveckling vi har sett länge. Det
            är många som under lång tid har pekat på det. Det vi nu gör är
            att försöka dämpa detta, att inte pressa kapacitetsutnyttjandet
            så att vi faktiskt ska kunna förlänga denna goda konjunktur.
          </note>
          <note type="speaker">
            Anf. 93 PETER ERIKSSON (mp) replik:
          </note>
          <note>
            Herr talman! Det är rent struntprat. Det är inte så.
          </note>
          <note>
            Regeringens finanspolitik i dag handlar om att i stor utsträckning
            öka utgifterna. Det gäller framför allt nettoeffekten eftersom
            stora skattesänkningar görs samtidigt. Kostnaderna minskar inte
            alls i samma utsträckning som de sänkta skatterna ger ökad effekt
            i samhällsekonomin. Det är helt uppenbart för var och en som ids
            läsa Finansdepartementets egen budgetproposition. Det bidrar självklart
            till det läge vi har i dag där Riksbanken antagligen redan nästa
            vecka kommer att höja räntorna. Det är inte särskilt klokt att
            förneka det. Då kommer vi att framstå som märkliga bedömare i
            det läget.
          </note>
          <note>
            Låt oss återgå till frågan om konstitutionen. Vi har haft träffar
            med regeringen där inte jag men mina partikamrater har varit med
            om vad regeringen föreslår och vill göra i samband med konstitutionen.
            Man har inte ett enda förslag på att göra någon förändring som
            skulle ta bort något av alla de områden där konstitutionen i dag
            handlar om att ge mer maktbefogenheter till EU, ta bort vetorätten
            från enskilda länder och ge EU-parlamentet mer makt. Det är en
            riktig analys. Självklart är det så. Det vet var och en som har
            suttit med i EU-nämnden och alla journalister som har lyssnat
            på vad statsministern har sagt efter mötena.
          </note>
          <note type="speaker">
            Anf. 94 Statsminister FREDRIK REINFELDT (m) replik:
          </note>
          <note>
            Herr talman! Den ekonomiska politiken är trots allt viktig. Den
            är grunden för att bygga goda förutsättningar framöver. Här sägs
            nu häpnadsväckande saker. Sverige har just nu en utveckling framför
            sig med sjunkande skattetryck, kraftigt växande överskott i de
            offentliga finanserna, sjunkande statsskuld och dessutom en växande
            sysselsättning på den svenska arbetsmarknaden. Det som ligger
            framför oss är att inte pressa på kapacitetsutnyttjandet så att
            det möjligen slår över i en sämre utveckling. Det känner vi ett
            stort ansvar för.
          </note>
          <note>
            Vi växlar bort från en politik som i mycket var inställd på detta,
            som höll borta arbetskraft från arbetsmarknaden, som överstimulerade
            ekonomin med det som gjordes via budgeten. Vi har ändrat riktningen
            bort från detta för att se till att förlänga konjunkturen in i
            framtiden. Det är vägen bort från det ni var på väg att åstadkomma
            som vi har anträtt.
          </note>
          <note type="speaker">
            Anf. 95 PETER ERIKSSON (mp) replik:
          </note>
          <note>
            Herr talman! Det stämmer inte heller. I fjol var det en situation
            med kraftigt minskande arbetslöshet och med kraftigt ökande antal
            nya företag. Utvecklingen fortsätter därför att vi är mitt inne
            i en brinnande högkonjunktur. Det är precis då ni har tillträtt.
            Det är klart att ni kan glädja er åt en sådan utveckling. Det
            gör jag också. Det är kanon! Men ni måste ta ert ansvar i det
            här läget i stället för att blåsa på med stora inte fullt ut finansierade
            skattesänkningar. Därmed bidrar ni till ökade räntor och till
            ökad inflation och stora problem för många av de hushåll som i
            dag sitter med lån på sina bostadsrätter och villor. Ni borde
            dämpa läget och hjälpa till så att ekonomin och konjunkturen kan
            hålla lite längre. Men ni gör inte det.
          </note>
          <note>
            Ni är ivriga att genomföra alla förändringar nu eftersom ni är
            i ett taskigt opinionsläge. Vi leder med många procent i nästan
            varenda mätning. Det tror jag är bakgrunden till att ni inte riktigt
            fullt ut tar det ansvar som man måste kräva av en regering.
          </note>
          <note type="speaker">
            Anf. 96 Näringsminister MAUD OLOFSSON (c) replik:
          </note>
          <note>
            Herr talman! Självklart driver Miljöpartiet på i miljöfrågan.
            Men när Peter Eriksson säger att ingenting händer med regeringens
            politik tycker jag att det finns anledning att redovisa några
            saker.
          </note>
          <note>
            Den ena är energieffektivisering som vi båda tycker är en viktig
            åtgärd. Där gör vi stora saker på olika områden. En terawattimme
            per år kommer basindustrin att spara de närmaste åren tack vare
            det program som vi har gemensamt mellan basindustrin och staten.
            Vi försöker också inom den utredning som sitter i dag hitta hur
            vi kan göra energieffektiviseringar inom företagen, inom transportsektorn,
            inom bostadssektorn. De regelverk som vi har inom bostadssektorn
            kommer att göra att energiförbrukningen minskar inom det området.
          </note>
          <note>
            Vi har också resurser till rådgivning för både företag och enskilda
            runt om i landet för att man ska bli duktigare på energieffektivisering.
          </note>
          <note>
            När det gäller det förnybara ser vi en utveckling som är otroligt
            positiv. 130 miljarder totalt satsas på energiproduktion och ledningskapacitet.
            Mycket av det är förnybart. Det är vindkraft, solkraft och kraftvärme.
            Det är mycket positivt att svensk basindustri finns med och investerar
            på det här sättet.
          </note>
          <note>
            Det vi behöver göra är att snabba på handläggningen när vi ska
            bygga vindkraft och alla andra anläggningar. Det har den byråkrati
            som ni har ställt till med hindrat under de år som har varit.
          </note>
          <note>
            I fråga om miljöteknik samlar vi nu svenska företag för att komma
            ut på exportmarknader. Som jag sade försöker vi teckna avtal med
            Kina, Indien och USA och ligger långt framme. Den senaste diskussionen
            med den kinesiska ledningen här var mycket intressant ur den aspekten.
          </note>
          <note>
            Vi överför kapacitet på elöverföring, vilket innebär att vi inte
            behöver bygga så mycket utan kan hjälpa varandra. Vi har bilbytarpremien,
            som har bidragit positivt till förändringen, och vi satsar på
            forskning på biogas, RME, etanol, svartlut och så vidare. Det
            händer massor med saker, och jag kan bara beklaga att Peter Eriksson
            inte vill se det. Det händer en massa positiva saker som många
            andra ser.
          </note>
          <note type="speaker">
            Anf. 97 PETER ERIKSSON (mp) replik:
          </note>
          <note>
            Herr talman! Jag är medveten om att det fortfarande händer en
            hel del saker på miljö- och energiområdet i Sverige. Det är mycket
            tack vare det arbete som vi har bedrivit under en ganska lång
            tid tillsammans med Socialdemokraterna och Vänsterpartiet.
          </note>
          <note>
            Det är beslut jag efterfrågar, konkreta politiska beslut som
            ni fattar. Då kan man inte prata om att samla näringslivet och
            ha träffar ibland. Det kan låta bra, men det räcker inte. Ni måste
            kunna fatta politiska beslut som leder framåt. Tyvärr går de flesta
            beslut som ni tar åt andra hållet.
          </note>
          <note>
            Ni startade med att säga att ni ska stoppa den gröna skatteväxlingen,
            ni ska inte fortsätta med den längre. Ni stoppade skatten på flyget
            som skulle leda till lägre koldioxidutsläpp. Flyget motarbetade
            den så kraftigt. Så här är det på flera områden.
          </note>
          <note>
            Dessutom har det varit en stor diskussion om man över huvud taget
            ska bygga Citytunneln. Det var en stort uppslagen grej från partiledarna
            i alliansen en kort tid efter valet att ni skulle stoppa Citytunneln
            och hitta på ett tredje spår. Efter ett halvår insåg ni att det
            inte var så klokt. Som alla tidigare utredningar visar funkar
            det inte, utan ni måste krypa till korset och vara med och göra
            en ombyggnation.
          </note>
          <note>
            Men det är fortfarande andra stora viktiga järnvägsprojekt som
            ni pratar om att stoppa i stället för att genomföra. Vi behöver
            i praktiken satsa mer resurser för att ställa om och bygga om
            Sverige, inte mindre. Det räcker inte med att titta på. Man måste
            komma med konkreta politiska förslag.
          </note>
          <note type="speaker">
            Anf. 98 Näringsminister MAUD OLOFSSON (c) replik:
          </note>
          <note>
            Herr talman! Jag vet inte vad Peter Eriksson läser för dokument.
            Men det är bara att gå till budgetpropositionen och vårbudgeten.
            Där ser du de konkreta förslagen. Bilbytarpremien är en effekt
            av konkreta politiska beslut. Havsmiljösatsningen är en effekt
            av konkreta politiska beslut, liksom energieffektivisering och
            miljöteknik.
          </note>
          <note>
            Jag förstår om Peter Eriksson är blockerad av att alliansregeringen
            har en kraftfull miljöpolitik. Gläds åt det som sker!
          </note>
          <note>
            Vi satsar på internationella överenskommelser. Vi har drivit
            på i EU för ambitiösa mål när det gäller energieffektivisering,
            det förnybara och när det gäller att minska CO2-utsläppen. Här
            sitter Miljöpartiet uppe på läktaren. Ni vill inte det. Ni vill
            vara någon annanstans och diskutera det.
          </note>
          <note>
            Vi driver på i EU för ett smalare men vassare EU där miljöpolitiken
            just är det vassare som EU ska ägna sig åt. Med det kombinerar
            vi ett samarbete mellan näringsliv, politik och forskning i Sverige
            för att ligga i framkant. Det kan inte vara någon slump att USA,
            Kina och Indien vill komma till oss och samarbeta med oss på det
            här området. De gör det därför att vi är duktiga. Vi bejakar det.
          </note>
          <note type="speaker">
            Anf. 99 PETER ERIKSSON (mp) replik:
          </note>
          <note>
            Herr talman! Om Maud Olofsson är nöjd med det som händer nu är
            det värre än jag trodde, betydligt värre. Jag är förvånad över
            att ni inte i stället säger att ni bara börjat och gjort lite
            grann men skulle vilja göra mycket mer. Men det är inte det jag
            får höra. Du verkar helt nöjd med att ni nästan inte har gjort
            någonting och lyfter fram en bilskrotarpremie som den stora grej
            som ska göra Sverige hållbart i framtiden. Snälla någon! Det är
            i och för inget dåligt förslag, men det är så lite i marginalen
            att det inte kan påverka i det stora hela.
          </note>
          <note>
            Jag är inte heller nöjd när du pratar om att vi kan få en energieffektivisering
            i industrin på en terawattimme om året. Vad är det? Vi måste gå
            mycket längre. Du verkar inte riktigt ha förstått allvaret i de
            här förändringarna. Vi måste göra mycket stora resurssatsningar
            och förändringar i Sverige för att vi ska nå fram till en hållbar
            utveckling.
          </note>
          <note>
            Partiledardebatten var härmed avslutad.
          </note>
          <note>
            Ajournering
          </note>
          <note>
            Kammaren beslutade kl. 12.46 på förslag av förste vice talmannen
            att ajournera förhandlingarna till kl. 16.00.
          </note>
          <note>
            Återupptagna förhandlingar
          </note>
          <note>
            Förhandlingarna återupptogs kl. 16.00.
          </note>
          <note>
            2 § Justering av protokoll
          </note>
          <note>
            Justerades protokollet för den 7 juni.
          </note>
          <note>
            3 § Anmälan om fördröjda svar på interpellationer
          </note>
          <note>
            Till riksdagen hade inkommit följande skrivelser:
          </note>
          <note>
            Interpellation 2006/07:605
          </note>
          <note>
            Interpellation 2006/07:605 Sveriges möjligheter att bevilja flyktingar
            från Turkiet asyl
          </note>
          <note>
            Interpellationen kommer att besvaras måndagen den 18 juni 2007.
          </note>
          <note>
            Skälet till dröjsmålet är tjänsteresa.
          </note>
          <note>
            Gustaf Lind
          </note>
          <note>
            Interpellation 2006/07:606
          </note>
          <note>
            Interpellation 2006/07:606 Sekretessen i samverkansgrupper
          </note>
          <note>
            Interpellationen kommer att besvaras fredagen den 15 juni 2007.
          </note>
          <note>
            Skälet till dröjsmålet är tjänsteresa och andra sedan tidigare
            inbokade arrangemang.
          </note>
          <note>
            Gustaf Lind
          </note>
          <note>
            Interpellation 2006/07:611
          </note>
          <note>
            Interpellation 2006/07:611 Sjukvård till asylsökande och gömda
          </note>
          <note>
            Interpellationen kommer att besvaras måndagen den 18 juni 2007.
          </note>
          <note>
            Skälet till dröjsmålet är tjänsteresa.
          </note>
          <note>
            Gustaf Lind
          </note>
          <note>
            4 § Anmälan om inkomna faktapromemorior om förslag från Europeiska
            kommissionen
          </note>
          <note>
            Andre vice talmannen anmälde att följande faktapromemorior om
            förslag från Europeiska kommissionen inkommit och överlämnats
            till utskott:
          </note>
          <note>
            KOM(2006)402
          </note>
          <note>
            KOM(2007)13
          </note>
          <note>
            5 § Hänvisning av ärende till utskott
          </note>
          <note>
            Föredrogs och hänvisades
          </note>
          <note>
            6 § Förnyad bordläggning
          </note>
          <note>
            Föredrogs och bordlades åter
          </note>
          <note>
            7 § En anpassad försvarsunderrättelseverksamhet
          </note>
          <note>
            Föredrogs
          </note>
          <note>
            I detta ärende hade framställts yrkande enligt 2 kap. 12 § tredje
            stycket regeringsformen av Britt Bohlin Olsson m.fl. (s, v, mp)
            om att de i betänkandet framlagda lagförslagen skulle vila i minst
            tolv månader.
          </note>
          <note type="speaker">
            Anf. 100 PETER JONSSON (s):
          </note>
          <note>
            Fru talman! Nu ska vi diskutera betänkandet En anpassad försvarsunderrättelseverksamhet
            . Jag vill först yrka bifall till våra två reservationer i betänkandet.
          </note>
          <note>
            Under de minuter jag kommer att ta kammarens tid i anspråk kommer
            ni att märka att jag har en röd tråd i hela mitt anförande. Den
            röda tråden är att socialdemokratin sätter Sveriges säkerhet främst.
          </note>
          <note>
            Den här frågan handlar inte om huruvida vi är för eller emot
            FRA. För oss socialdemokrater är det tydligt att Sverige behöver
            Försvarets radioanstalt för att informera oss om omvärldsläget
            och för att skydda landet och våra fredsfrämjande insatser.
          </note>
          <note>
            Vi välkomnar en ny lag på det här området. Anledningen till att
            vi begär vilandeförklaring är att lagförslaget inte tydligt når
            upp till de integritetsskyddskrav som vi ställer. Åtgärderna är
            långtgående. Därför krävs det ett långtgående integritetsskydd.
          </note>
          <note>
            Det finns flera brister i den borgerliga regeringens proposition.
            Det saknas integritetsskyddskompetens inom alla delar av den nya
            organisationen. I stället fokuseras det på den tekniska kompetensen,
            till exempel inom FRA:s integritetsskyddsråd. Det ger en snedvriden
            bild och tenderar att missgynna de personer som kan utsättas för
            avlyssningen.
          </note>
          <note>
            Vi saknar en specifik katalog över vilka hot mot landet det handlar
            om vid avlyssning av den enskilde. Det rådande läget tillåter
            i hög grad en godtycklig bedömning som tenderar att missgynna
            den enskilde. Det minsta man kan begära är att medborgarna vet
            när de riskerar att utsättas för avlyssning.
          </note>
          <note>
            Den sammanlagda bilden blir att försvarsunderrättelsesystemet
            gynnas på bekostnad av den enskilde. Vi socialdemokrater har lyssnat
            på remissinstanserna och de kunniga inom det här området. Utifrån
            deras kritik har det tagits fram förslag om att rätta till brister
            i lagförslaget.
          </note>
          <note>
            Vi socialdemokrater tog fram tio punkter med förbättringsåtgärder
            som inriktas mot att förbättra integritetsskyddet. Det var tio
            seriösa förslag som bemöttes positivt av experterna på området.
          </note>
          <note>
            Det första förslaget var en förändring av mandatet till yttre
            väpnat hot. I propositionen står det yttre hot. Det är viktigt
            att man tar ett steg i taget för att verkligen skapa förutsättningar
            för den enskildes integritet.
          </note>
          <note>
            Vi ville utreda om det fanns möjlighet för en domstol att se
            över tillståndsgivningen för signalspaning. Vi pratar alltså om
            en utredning här.
          </note>
          <note>
            Vi ville också utreda hur rättssäkerheten ska kunna stärkas vid
            regeringens beställning av underrättelse, exempelvis genom yttrande
            från en domstol.
          </note>
          <note>
            Vi föreslog att tillståndsgivningen skulle gälla inriktning,
            beskrivning av behovet, proportionalitetsbedömning samt sökord
            och vem som är uppdragsgivare.
          </note>
          <note>
            Vi föreslog ett oberoende organ för efterhandskontroll med judiciell
            kompetens, integritetsskyddskompetens och parlamentarisk anknytning.
            Kontrollorganet skulle ha en skyldighet att omedelbart rapportera
            till riksdagen om det fanns minsta tvekan kring ett beslut från
            regeringen om signalspaning. Kontrollorganet skulle vidarerapportera
            till riksdagen minst en gång om året.
          </note>
          <note>
            Vi föreslog också tydligare regler för hur information som fås
            vid signalspaning får användas, en katalog över vilka integritetsintrång
            som får anses vara proportionerliga mot olika syften vid försvarsunderrättelser
            och en katalog över vad som anses vara av synnerlig vikt för verksamheten
            och därmed medge signalspaning mot en enskild person.
          </note>
          <note>
            Vissa av de här förslagen har alliansen inte kunnat bortse ifrån
            och har därför tagit dem till sina egna. Men det är helheten som
            skapar integritetsskyddet för individen. Det går inte att lappa
            och laga i ett lagförslag med sådana uppenbara brister.
          </note>
          <note>
            Vi hade en förhandling i utskottet som jag tyckte var konstruktiv
            jag och Karin Engström men vi kan tänka efter hur vi beredde förslaget
            när det gäller försvarsbeslutet 2004. Då hade Försvarsberedningen
            uppdraget att verkligen analysera konsekvensen av den förändring
            till ett insatsförsvar som vi ville ha. Man jobbade intensivt,
            och vi kom över blockgränsen överens om en inriktning. På samma
            sätt jobbade vi konstruktivt i vårt utskott.
          </note>
          <note>
            Men när vi kom till själva beslutet här i kammaren tog alliansen
            sitt pick och pack utifrån mer resurser för internationella insatser.
            Det tyckte jag var jättesynd. Det var den första bristen när det
            gäller att hitta blocköverskridande överenskommelser på detta
            viktiga politikområde.
          </note>
          <note>
            Jag tycker när det gäller den diskussion som har funnits att
            vi nu släpper den förutsättning och inriktning som har varit för
            svensk försvars- och säkerhetspolitik. Det stämmer inte med den
            om man utgår från den diskussion och debatt som vi hade här. Det
            är en mycket större fråga som gäller hela Försvarsmaktens utveckling
            och inriktning. Jag tycker att det var olyckligt.
          </note>
          <note>
            Vi behöver inte stressa igenom det här viktiga beslutet. Om det
            visar sig att alliansen inte går med på vårt förslag till förändringar
            det verkar som att det blir så är det ert fulla ansvar att säkerställa
            att Sveriges behov av underrättelse tillgodoses utan att integritetsskyddet
            kränks.
          </note>
          <note>
            I detta anförande instämde Mats Berglind, Michael Hagberg, Peter
            Jeppsson, Åsa Lindestam och Ulrica Messing (alla s).
          </note>
          <note type="speaker">
            Anf. 101 ALICE ÅSTRÖM (v):
          </note>
          <note>
            Fru talman! När vi i dag debatterar propositionen En anpassad
            försvarsunderrättelseverksamhet är det en stor och viktig debatt.
            Det är en debatt som handlar om alliansfrihet, neutralitet, hur
            vi inom Försvarsmakten och inom det svenska försvaret ska kunna
            skaffa oss underrättelser och inte vara beroende av underrättelsetjänster
            i andra länder. Det är en viktig fråga, och det går inte att bortse
            ifrån att det finns ett stärkt behov av att ha en egen underrättelsetjänst.
          </note>
          <note>
            Därför är det ganska sorgligt att vi står i det läge som vi gör
            i dag i Sveriges riksdag. Vi har fått en proposition som har en
            mängd brister när det gäller skyddet för den personliga integriteten.
            Det är brister när det gäller rättssäkerhet. På många områden
            är det tyvärr ett hafsverk där man inte har analyserat konsekvenserna
            av de förslag som man lägger fram.
          </note>
          <note>
            Vi såg bristerna i propositionen. Man lät kontrollen ligga under
            FRA från början. Det var inte en oberoende instans som skulle
            stå för kontrollen. Man hade inte gjort avvägningar i fråga om
            vad detta kunde innebära när det gäller yttrande- och tryckfriheten,
            gränsdragningarna och problemen när det gäller meddelarfriheten.
            Man hade inte tittat på vad frågan om advokatsekretessen skulle
            kunna innebära. Det var alltså ett hafsverk på väldigt många områden.
            Och det går inte att bara se denna proposition som ett enstaka
            fall, en enstaka proposition.
          </note>
          <note>
            Fru talman! Jag måste faktiskt säga att under behandlingens gång
            och under debattens gång, då kritik har riktats mot förslaget,
            och den kritiken har varit hård, från Advokatsamfundet, från åklagarväsendet,
            från polisen och från Säpo, har det skett förbättringar. I det
            förslag som ligger i kammaren i dag har det införts flera rättssäkerhetsgarantier.
            Det har blivit en tydligare gränsdragning i fråga om vem som ska
            ge tillstånden, vem som sedan ska kontrollera att tillstånden
            faktiskt har följts och att man inte har gjort ett övertramp.
          </note>
          <note>
            Men, fru talman, det räcker inte. Om man ser detta förslag tillsammans
            med många andra ser man att frågan om skyddet för den personliga
            integriteten och frågan om rättssäkerhet är frågor som har kommit
            på undantag.
          </note>
          <note>
            Rätten till respekt för privatlivet är faktiskt en mänsklig rättighet
            och en förutsättning för demokrati. Och det är just skyddet av
            demokratin och individen som gör att vi faktiskt vill ha ett försvar
            och som gör att vi vill ha en försvarsmakt som också har en underrättelsetjänst.
            Det är för att skydda viktiga värden. När man då inte klarar av
            att göra en avvägning mellan medlen för att skydda dessa värden
            och skyddet och rättigheterna för den enskilda individen, då har
            man faktiskt missat hela poängen.
          </note>
          <note>
            Fru talman! Jag sitter också i Integritetsskyddskommittén. Det
            är en väldigt intressant kommitté, och det är många år sedan vi,
            faktiskt tillsammans med Moderaterna, började driva kravet på
            att tillsätta en sådan kommitté. Gun Hellsvik och jag krävde gång
            på gång i debatterna i kammaren, mot bland andra Socialdemokraterna,
            att vi var tvungna att tillsätta en kommitté som i ett helhetsperspektiv
            såg över integritetsfrågorna och skyddet för den enskilda individen.
            Det går nämligen att genomföra lagstiftningsförändringar en här
            och en där och säga att man skapar tillräckliga rättssäkerhetsgarantier
            och har argument för varje enskilt förslag. Men man saknar en
            överblick över effekterna för den enskilda individen. Hur långt
            skyddar vi den enskilda individen?
          </note>
          <note>
            Efter ett par år fick vi ett genomslag, och kommittén tillsattes.
            Integritetsskyddskommittén har nu kommit med ett delbetänkande.
            Den första uppgiften som vi gjorde var att granska lagstiftningsarbetet
            och huruvida man i det hade tagit hänsyn till den personliga integriteten,
            huruvida man hade tagit hänsyn till regeringsformen om proportionalitet,
            effektivitet och behov och hur man hade kunnat väga dessa tre
            saker mot varandra eftersom vi är skyldiga att göra det i den
            här kammaren när vi bedriver lagstiftningsarbete. En helt enig
            kommitté, från Moderaterna till Vänsterpartiet, stod bakom delbetänkandet.
            Och det som vi kunde konstatera var att skyddet för den personliga
            integriteten inte är någonting som har stått högt på dagordningen
            under de senaste åren. Bristerna i lagstiftningen har varit påtagliga.
          </note>
          <note>
            Vi konstaterar också att det inte fungerar att i efterhand, när
            man inte har gjort analysen, kasta in små rättssäkerhetsgarantier
            och att i efterhand säga: Oj, här går vi nog in på den personliga
            integriteten, och här får vi nog se till att vi skapar något organ
            som kontrollerar att detta inte missbrukas.
          </note>
          <note>
            Tyvärr är det detta som har hänt med denna produkt. Många av
            förslagen är bra, men de är inkastade i efterhand under hårt tryck.
            Det finns fortfarande ingen grundläggande analys i betänkandet
            där man har gjort de avvägningar som vi som lagstiftare enligt
            grundlagen är skyldiga att göra.
          </note>
          <note>
            Fru talman! Det finns fortfarande stora brister i förslaget.
            Förslaget om att utvidga FRA:s mandat till att handla om yttre
            hot i stället för yttre militära hot är en stor utvidgning. När
            det gäller yttre hot talar vi om den nya säkerhetspolitiska hotbilden.
            Där nämns miljöhoten, oljeutsläpp, internationell brottslighet,
            terrorism, vapensmuggling, människosmuggling, människor på flykt,
            flyktingströmmar. En mängd frågor räknas upp, och man säger att
            detta är det nya säkerhetspolitiska läget. Men man har inte klarat
            av att göra avgränsningen mellan militärens uppgifter och den
            polisiära uppgiften. Försök har gjorts. En del förändringar har
            gjorts. Men det är fortfarande inte tillräckligt.
          </note>
          <note>
            Fru talman! Från Vänsterpartiets sida menar vi att man måste
            sätta in detta förslag i ett sammanhang med annan lagstiftning.
            Det handlar inte bara om Försvarets radioanstalt och deras möjligheter.
            Det handlar om vår uppgift som lagstiftare. Det handlar om respekten
            för grundlagen. Det handlar om respekten för den enskilda individen.
          </note>
          <note>
            Jag skulle gärna från denna talarstol vilja höra om de borgerliga
            företrädare som står bakom detta med gott samvete kan säga till
            svenska folket: Vi har gjort den fullständiga analysen. Vi har
            gjort en proportionalitetsbedömning, en effektivitetsbedömning,
            en behovsbedömning, och vi har gjort avvägningen. Vi har analysen,
            och vi kan med gott hjärta och med gott samvete säga att detta
            är gjort.
          </note>
          <note>
            I betänkandet sägs det på flera ställen från utskottets sida
            att man har gjort skärpningar på flera områden. Men utskottet
            kan inte heller utesluta att det kan behövas fler rättssäkerhetsåtgärder
            framöver eller att nya åtgärder kan behöva vidtas.
          </note>
          <note>
            Det är bra att man är positiv till att alltid förstärka rättssäkerheten.
            Men jag ser det som ett tecken på att man även från den borgerliga
            majoriteten har sett de brister som finns.
          </note>
          <note>
            Från Vänsterpartiets sida anser vi att det är orimligt att man
            fattar beslut om en lagstiftning som på ett så genomgripande sätt
            möjliggör en avlyssning och en övervakning av människor, även
            svenska medborgare. Även om vi säger att detta ska handla om utländska
            förhållanden, står det tydligt för var och en som läser i betänkandet
            att det inte kommer att undvikas att det handlar om svenska medborgare.
            Det kan inte undvikas att det handlar om svensk kommunikation.
          </note>
          <note>
            Återigen: Skyddet för yttrande- och tryckfriheten och för meddelarfriheten
            är en så viktig demokratisk grundläggande princip som vi i Sverige
            är stolta över och som vi med stolthet visar på när vi kritiserar
            de brister som finns i andra länder. Inte ens där har vi klarat
            av uppgiften.
          </note>
          <note>
            Det som sägs i betänkandet är att om sådana uppgifter kommer
            in vid inhämtningen ska de omedelbart förstöras. Om så inte skett
            ska den kommitté som granskar att tillstånd och regelverk följts
            beordra att informationen förstörs.
          </note>
          <note>
            För mig är det här inte tillräckligt. Kunskapen och vetskapen
            att man redan läst kommunikationen och att denna redan är avlyssnad
            är ju nödvändigt för att det ska gå att bedöma om den faller under
            just den här lagstiftningen kommer att finnas och riskerar att
            bli använda även om uppgiften i sig blir förstörd. En sådan analys
            saknas fullständigt i det här förslaget.
          </note>
          <note>
            Därför, fru talman, yrkar jag bifall till reservation 2 under
            punkt 1 innebärande avslag på propositionen. Men för tydlighetens
            skull vill jag också säga att vi om avslagsyrkandet inte går igenom
            och propositionen antas av riksdagen har ett förslag om bordläggning,
            om att förslaget får vara vilande under ett år.
          </note>
          <note type="speaker">
            Anf. 102 PETER RÅDBERG (mp):
          </note>
          <note>
            Fru talman! Det har behövts många hundra år av politisk kamp
            för att bygga upp ett samhälle med rättssäkerhet och med respekt
            för individens integritet, något som det dock går mycket fort
            att avveckla.
          </note>
          <note>
            Den grundläggande fråga som den här debatten handlar om är om
            vi vill ha en stat med obegränsad rätt och möjlighet att övervaka
            och avlyssna allt som vi gör.
          </note>
          <note>
            Vi minns alla vad som hände för cirka tio år sedan då staten
            på ett omänskligt sätt bokstavligen förstörde många människors
            liv genom Säpos spaningar på oskyldiga människor. Det ledde fram
            till en av vår tids största skandaler. Det jag nu pratar om är
            svensk nutidshistoria och något som inte får hända en gång till.
          </note>
          <note>
            Det lagförslag som nu ligger på våra bord ger regeringen och
            myndigheterna obegränsad rätt att avlyssna medborgare när det
            gäller e-post, telefon, mobiltelefon och sms. Det finns inga definitioner
            eller begränsningar utan bara det vaga begreppet yttre hot.
          </note>
          <note>
            Propositionen ger rätten att tolka vad som menas med just yttre
            hot. I praktiken är det försvarsministern som ges befogenheter
            att övervaka och tolka detta. Det anser jag är helt oacceptabelt
            i en rättsstat. Regeringen kan avlyssna vem och vad den vill.
            Det behövs ingen domstols eller myndighets godkännande.
          </note>
          <note>
            Miljöpartiet delar de farhågor som Säkerhetspolisen, Amnesty
            International med flera uttrycker att den föreslagna beskrivningen
            av nya hot är så vag att det inte går att förutse vilka företeelser
            som kan komma att bli föremål för verksamhetens intresse.
          </note>
          <note>
            Jag vill återge vad Advokatsamfundets generalsekreterare Ann
            Ramberg säger: Jag vill understryka att det här är mer omfattande
            än vad man tillåter i George Bushs USA. Där har man infört en
            skyldighet att gå till domstol när man ska ägna sig åt signalspaning.
          </note>
          <note>
            Det är dock något som den borgerliga regeringen och försvarsminister
            Mikael Odenberg tar ganska lätt på.
          </note>
          <note>
            Jag vill också när jag ändå är i gång återge vad Oscar Swartz
            skribent, IT-veteran och författare säger. Han säger nämligen
            att det tekniska system som regeringen vill installera alltså
            en statlig superdator hanterat av Försvarets radioanstalt, FRA,
            de facto kommer att avlyssna hela svenska folket.
          </note>
          <note>
            Vad diskussionen egentligen handlar om är vilken information
            som systemet ska låta superdatorn dra ut och spara samt procedurerna
            för att hantera detta. Försvarsministern vet att det när systemet
            väl är på plats räcker med att ändra några programrader för att
            det ska vara möjligt att dra ut och spara annan information.
          </note>
          <note>
            FRA-lagen inleds så här: Försvarsunderrättelseverksamhet skall
            bedrivas till stöd för svensk utrikes- och säkerhets- och försvarspolitik
            samt i övrigt för kartläggning av yttre hot mot landet.
          </note>
          <note>
            Man ändrar alltså skrivningen från, som vi tidigare talat om,
            yttre militära hot till yttre hot, vilket nu inkluderar allt från
            flyktingströmmar till räntespekulationer och, sannolikt, fildelning.
          </note>
          <note>
            Vad betyder yttre hot?
          </note>
          <note>
            Den generella avlyssningen av svenska folkets telefon- och e-posttrafik
            är ett sådant kliv bort från rättssäkerhetsprincipen att enbart
            enskilda brottsmisstänkta ska kunna utsättas för integritetskränkandet
            att detta är att se som ett paradigmskifte i svensk rättshistoria.
          </note>
          <note>
            Om man lägger fram ett förslag om att inskränka denna rättighet
            för våra medborgare är det rimligt att kräva att regeringen motiverar
            varför just den här nya lagen ska införas. Men i propositionen
            finns det ingen rimlig motivering till att man ska ha just de
            här åtgärderna.
          </note>
          <note>
            Bevisbördan måste ligga på den som vill ha rätten att avlyssna
            i vårt privatliv. Regeringen måste konkret berätta vad den vill
            skydda oss från och hur denna avlyssning skulle kunna vara till
            hjälp med detta.
          </note>
          <note>
            Det handlar om att sätta sig över rättigheter som är skyddade
            både i Europakonventionen och i regeringsformen och som är grundläggande
            medborgerliga rättigheter.
          </note>
          <note>
            Både den tidigare regeringen och den nuvarande regeringen har
            valt att bortse från den pågående parlamentariska utredningen
            om situationen vad gäller den personliga integriteten Integrationsskyddskommitténs
            slutsatser.
          </note>
          <note>
            Det är därför, oavsett politisk inställning, högst förvånande
            att man i fråga om regeringens proposition inte väljer att invänta
            kommitténs slutsatser.
          </note>
          <note>
            Nu är Cecilia Malmström inte här i kammaren. Man ska kanske inte
            prata om dem som inte är närvarande i kammaren. Men Cecilia Malmström,
            vår EU-minister, har gjort ett tappert försök att ge en förklaring
            just till att hela svenska folket skulle avlyssnas. Hon säger:
            Ingrepp i den personliga integriteten måste vägas mot ändamålet.
            Framtidens säkerhetspolitik måste därför inrikta sig på att arbeta
            förebyggande mot ett brett spektrum av hot, med terrorism som
            det kanske mest påtagliga exemplet.
          </note>
          <note>
            Hon nämner till exempel terrorhändelserna i London och det som
            hände i Madrid. I samma andetag säger hon att det inte finns någon
            hotbild mot Sverige. Också för mig som liberal är det självklart
            att se till att ett förslag som detta inte kränker den personliga
            integriteten, säger hon.
          </note>
          <note>
            Men det är väl precis det som propositionen handlar om. Cecilia
            Malmström verkar inte ha förstått vad den här lagstiftningen går
            ut på. Det känner jag i den här debatten man vill ha kakan och
            samtidigt äta den.
          </note>
          <note>
            Remissinstanserna skrev att de ville ha ett klargörande om gränsdragningen
            mellan vad polis, säkerhetspolis och försvarsmyndigheter ska göra.
            Detta avfärdas kategoriskt av regeringen utan närmare förklaring.
            Dock finns det en kort beskrivning på s. 17 i propositionen. Där
            finns det en beskrivning av vad man vill övervaka. Bland annat
            nämns terrorismen. Det står också att man ska övervaka grov internationell
            brottslighet. Men det är ju rent polisiära uppgifter.
          </note>
          <note>
            Jag måste också citera vad som står på s. 17 i propositionen:
          </note>
          <note>
            Det finns också en rad andra fenomen som kan påverka Sveriges
            säkerhet negativt och i vissa fall få säkerhetspolitiska konsekvenser.
            Hit hör t.ex. olika typer av försörjningskriser, ekologiska obalanser,
            miljöhot, etniska eller religiösa konflikter, stora flykting-
            och migrationsrörelser samt ekonomiska utmaningar . Snabba, effektiva
            och samordnade åtgärder från statsmakternas sida för att möta
            denna typ av hot eller påfrestningar kan i många fall underlättas
            av den förvarning som en effektiv underrättelseverksamhet kan
            bidra med.
          </note>
          <note>
            Fru talman! Det betyder i klartext att FRA ska ägna sig åt alla
            stora nationella och internationella politiska frågor som över
            huvud taget finns och diskuteras i dag. Den texten på s. 17 är
            helt enkelt makalös.
          </note>
          <note>
            Är det här uppgifter som FRA och Sverige ska syssla med? Är avlyssning
            den rätta metoden för att till exempel lösa miljöhoten, som det
            står på s. 17?
          </note>
          <note>
            Det jag framför nu är det som står just i propositionen och det
            som vi ska förhålla oss till. Men majoriteten kommer säkert med
            största sannolikhet att göra sin egen tolkning och säga att det
            här inte kommer att hända och så vidare. Men jag läser vad som
            står i lagtexten, om det skulle gå igenom, och det är det som
            jag tycker är intressant.
          </note>
          <note>
            Jag är ändå mycket glad över att oppositionen har gjort gemensam
            sak och att vi kan bordlägga just den här propositionen, som innehåller
            många brister, i minst ett år.
          </note>
          <note>
            Försvarsministern har försvarat förslaget med att avlyssning
            endast gäller den Internettrafik som passerar våra gränser. Men
            då berättar han inte att en stor del av den norska och 90 procent
            av den finska trafiken nästan alltid går via Sverige. Han berättar
            inte heller att huvuddelen av den inhemska svenska Internettrafiken
            också via servrar i utlandet passerar landgränsen innan den går
            fram.
          </note>
          <note>
            Fru talman! Jag måste avslutningsvis kommentera begreppet terrorism.
            Efter den 11 september 2001 är det helt legitimt att komma med
            nästan vilka förslag som helst i terrorismens namn.
          </note>
          <note>
            Övervakningar på våra flygplatser där man inte ens får ha med
            sig en deciliter cocacola eller en fotfil för att det kan räknas
            som en säkerhetsrisk. Det är inte på det sättet vi ska bekämpa
            terrorismen.
          </note>
          <note>
            Men att hotbilden har blivit större i och med att Sverige åtagit
            sig att delta i den internationella kampen mot terrorismen är
            helt klart. När Sverige inte är hotat av terrorism ska vi införa
            en övervakning av hela Sverige för att det finns länder som för
            en självdestruktiv utrikespolitik. Att regeringen handlar på det
            här sättet skyddar inte vårt lands självbestämmande. Det är att
            ge upp självbestämmandet.
          </note>
          <note>
            Jag yrkar bifall till de två reservationerna.
          </note>
          <note type="speaker">
            Anf. 103 KARIN ENSTRÖM (m):
          </note>
          <note>
            Fru talman! Det är andra gången som vi står i kammaren och debatterar
            den här frågan, och vi kommer säkert att få tillfälle att göra
            det igen. Det har varit en lång resa, som förmodligen inte är
            slut än.
          </note>
          <note>
            Debatten om en förändrad försvarsunderrättelseverksamhet och
            om lagen om signalspaning har innehållit och innehåller många
            överdrifter och en hel del felaktigheter. Ibland har det känts
            som att man inte har velat diskutera innehållet i propositionen
            utan mest vädrat sina egna förutfattade meningar eller hävdat
            gamla revir.
          </note>
          <note>
            Samtidigt vill jag säga att det är bra att vi har haft och har
            en debatt. Det är nödvändigt, för det här är en svår och viktig
            fråga. Men det är också en fråga där vi hade hoppats på stöd av
            Socialdemokraterna, riksdagens största parti. Tyvärr nådde vi
            inte ända fram.
          </note>
          <note>
            Fru talman! Jag skulle för tydlighetens skull vilja börja med
            att förklara vad som föreslås och varför.
          </note>
          <note>
            Ärendet handlar i huvudsak om två saker. Det första är en utökning
            av för vilka ändamål försvarsunderrättelseverksamhet får bedrivas.
            Det andra är en ny lag om signalspaning som gör det tillåtet att
            spana i tråd eller kabel det är samma sak och som reglerar hur
            signalspaningen får gå till och hur den personliga integriteten
            ska skyddas.
          </note>
          <note>
            Ändringarna innebär att mandatet för försvarsunderrättelseverksamhet
            anpassas från yttre militära hot till yttre hot och att det uttryckligen
            anges att verksamheten endast får avse utländska förhållanden.
            Jag återkommer till detta. Gränsdragningen mellan polisiär verksamhet
            och försvarsunderrättelseverksamhet förtydligas.
          </note>
          <note>
            Lagen om signalspaning, som är den andra delen, omfattar signalspaning
            för försvarsunderrättelseändamål oavsett om signalerna befinner
            sig i etern, det vill säga luften, eller i tråd. Förslaget innehåller
            flera regler till skydd för den enskildes integritet. Signalspaning
            får ske endast efter inriktning från regeringen och berörda myndigheter.
            Ett särskilt tillståndsförfarande föreslås för myndigheternas
            inriktningar. Förslaget innehåller också regler om när uppgifter
            ska förstöras och hur rapportering ska ske. Verksamheten ska kontrolleras
            i särskild ordning, och det ska vara möjligt för kontrollmyndigheten
            att besluta att inhämtning ska upphöra och att inhämtat material
            ska förstöras.
          </note>
          <note>
            Varför behövs försvarsunderrättelseverksamheten? En del av debatten
            handlar naturligtvis om det. Vad är behovet?
          </note>
          <note>
            Dagens säkerhetspolitiska hot, eller hot som kan få säkerhetspolitiska
            konsekvenser, är av en helt annan karaktär än vad de var under
            det kalla kriget. Hoten är ofta gränsöverskridande, asymmetriska,
            icke-militära och kan komma från icke-statliga aktörer. Syftet
            med hela försvarsunderrättelseverksamheten är att ge stöd för
            bedömningar och beslut avseende svensk utrikes-, säkerhets- och
            försvarspolitik, att bidra till det svenska deltagandet i internationellt
            säkerhetssamarbete och att samverka med underrättelser för att
            stärka samhället vid svåra påfrestningar i fred. För att kunna
            göra detta behöver man kunna kartlägga yttre hot mot landet.
          </note>
          <note>
            Varför behövs då möjligheten att få signalspana i tråd? Var det
            inte bra som vi hade det? Vi spanar i etern och ingen annanstans.
          </note>
          <note>
            Teknikutvecklingen har gjort att en allt mindre del av signaltrafiken
            går i etern. Dagsnoteringen är att mindre än 5 procent av all
            trafik går i etern och all övrig trafik går i tråd. Det är mycket
            billigare nu för tiden. Det innebär att vi i dag riskerar att
            missa mer än 95 procent av signaltrafiken när det gäller att inhämta
            underrättelser. Teknikutvecklingen i sig gör det alltså nödvändigt
            att skapa en teknikneutral signalspaningslag.
          </note>
          <note>
            Men det här är svårt, därför att all typ av spaning kan innebära
            intrång i den personliga integriteten.
          </note>
          <note>
            Vi i alliansen och utskottet har lyssnat på den kritik som har
            framförts, och vi har deltagit i intern debatt och i den offentliga
            debatten. Vi har lyssnat på konstitutionsutskottet och justitieutskottet,
            både muntligt och genom de yttranden som vi har fått till utskottet.
            Av allt detta har vi tagit intryck.
          </note>
          <note>
            Det gör att vi i betänkandet föreslår att regeringens förslag
            kompletteras med ytterligare ett antal konkreta rättssäkerhets-
            och kontrollmekanismer på fem punkter:
          </note>
          <note>
            Fru talman! För att det ska bli tydligt för alla som lyssnar,
            både här och på andra sätt inte minst för Peter Rådberg och Alice
            Åström och deras partier vill jag trots att det tar lite tid räkna
            upp de ändamål som vi tar upp i betänkandet under punkt nr 1:
          </note>
          <note>
            Inhämtning ska få ske av uppgifter av relevans för att kartlägga
            militära hot mot landet och förhållanden som är relevanta för
            svenskt deltagande i fredsfrämjande och humanitära internationella
            insatser samt kartläggning under pågående insatser av hot mot
            svensk personal eller svenska intressen i övrigt.
          </note>
          <note>
            Vidare får inhämtningen avse strategisk kartläggning av internationell
            terrorism eller annan grov gränsöverskridande brottslighet som
            kan hota väsentliga nationella intressen.
          </note>
          <note>
            Vidare ska signalspaning få bedrivas för kartläggning av utveckling
            och spridning av massförstörelsevapen och krigsmateriel, yttre
            hot mot samhällets tekniska infrastrukturer i form av till exempel
            kvalificerade IT-relaterade hot, konflikter utomlands med konsekvenser
            för internationell säkerhet och internationella företeelser i
            övrigt av betydelse för svensk utrikes-, säkerhets- och försvarspolitik.
          </note>
          <note>
            Fru talman! Förslaget handlar inte om avlyssning och brottsbekämpning.
            Det handlar om vår rätt och skyldighet att försvara Sverige, svenska
            intressen och svensk trupp utomlands. Det handlar inte om att
            bevaka en massa svenskar. Det handlar om att få information om
            utländska företeelser som kan innebära ett hot mot Sverige som
            nation.
          </note>
          <note>
            Det som nu har hänt är att Socialdemokraterna, Vänsterpartiet
            och Miljöpartiet har yrkat på att hela ärendet ska vilandeförklaras
            i tolv månader med hänvisning till 2 kap. 12 § tredje stycket
            i regeringsformen. Detta är man naturligtvis i sin fulla rätt
            att göra, men jag har två invändningar.
          </note>
          <note>
            Förseningen kan innebära att Sverige går miste om viktig underrättelse.
            Det är också förvånande att de här tre partierna inte har litat
            på sina kolleger i konstitutionsutskottet som redan gjort bedömningen.
            Det framgår mycket tydligt av de avvikande meningar som ni hittar
            i bil. 4 till betänkandet att det endast är delar av förslaget
            som faller under reglerna för vilandeförklaring. Det här håller
            man med om. Jag kan inte tolka det på något annat sätt än att
            man vill förstöra och försena hela ärendet så mycket som möjligt.
            Det tycker jag är ett ovärdigt och tråkigt sätt att använda den
            mycket viktiga grundlagsskyddade rätten vi har att vilandeförklara
            delar av det här ärendet.
          </note>
          <note>
            Fru talman! Avslutningsvis vill jag hänvisa till Lagrådets yttrande
            som säger att förslaget redan i propositionen innebär en godtagbar
            balans mellan å ena sidan grundlagens och Europakonventionens
            krav på skydd mot intrång i privatlivet och å andra sidan det
            allmännas rätt och skyldighet att svara för att nationella säkerhetsintressen
            kan tillvaratas.
          </note>
          <note>
            Vi har, som jag har sagt, från utskottets sida ytterligare förstärkt
            skyddet för den personliga integriteten på fem punkter, och vi
            kommer noga att följa tillämpningen av signalspaningslagen. Vi
            beklagar att Socialdemokraterna har valt att frånsäga sig ansvaret
            och inte stödja förslaget.
          </note>
          <note>
            Jag vill yrka bifall till utskottets förslag till beslut och
            avslag på förslaget att ärendet vilandeförklaras i någon del.
          </note>
          <note>
            I detta anförande instämde Annicka Engblom och Krister Hammarbergh
            (båda m), Allan Widman (fp) och Else-Marie Lindgren (kd).
          </note>
          <note type="speaker">
            Anf. 104 ALICE ÅSTRÖM (v) replik:
          </note>
          <note>
            Fru talman! Jag skulle kunna ställa många frågor och väldigt
            många av teknisk karaktär, men jag ska försöka uppehålla mig vid
            just frågan om icke-militära hot, som också fanns med i uppräkningen.
            Just genom att konstatera att det inte är icke-militära utan andra
            hot är man genast inne på gränsdragningen mellan polisiära hot,
            militära hot och vad som är säkerhetspolitiska intressen. Det
            är denna stora brist vi pekar på i förslaget.
          </note>
          <note>
            Som jag sade i mitt anförande är det glädjande att man har kunnat
            lyssna och ta till sig en del av kritiken och har gjort förändringar.
            Men det är ganska intressant om man nu från den borgerliga sidan
            anser att det här hade man egentligen inte behövt göra därför
            att Lagrådet har sagt något annat och har sett att de här bristerna
            finns. Då vill jag ställa en mycket konkret och tydlig fråga:
            Hur kan det komma sig att majoriteten i utskottet i det här betänkandet
            inte har gjort ett tillkännagivande till regeringen om de ändringsförslag
            som utskottet föreslår i betänkandet?
          </note>
          <note>
            I praktiken, fru talman, innebär det att man anser att regeringen
            ska ta till sig det som utskottets majoritet har sagt. Men det
            finns inga klara lagförslag som är tydliga tillkännagivanden från
            utskottets majoritet. I grund och botten handlar det om: Lita
            på oss att lagstiftningen kommer att förändras på det här sättet.
            För mig och Vänsterpartiet är det absolut otillräckligt att ta
            sitt ansvar som lagstiftare genom att säga lita på mig, för det
            är här i riksdagen vi ska fatta de besluten.
          </note>
          <note type="speaker">
            Anf. 105 KARIN ENSTRÖM (m) replik:
          </note>
          <note>
            Fru talman! Först och främst måste man fundera på om Vänsterpartiet
            tycker att det är bra att ha en försvarsunderrättelseverksamhet
            och vad den ska få titta på eftersom hotbilden är helt annorlunda.
            I inledningen beskrivs vilka typer av hot som kan finnas i dag.
            När det sedan gäller signalspaning kommer man in på vilken typ
            av hot man menar. Man räknar ganska noggrant upp vad det kan vara
            som kan påverka Sveriges väsentliga nationella intressen, svensk
            trupp utomlands eller svenska humanitära insatser utomlands.
          </note>
          <note>
            Jag ser det som bra att kunna få göra det här, för annars står
            vi utan både ögon och öron och får kanske lita till andra underrättelsetjänster
            eller till annan typ av information. Jag tycker att det är ett
            bra förslag.
          </note>
          <note>
            Det är också mycket tydligt i inledningen av lagförslaget vad
            man ska få ägna sig åt och med vilket syfte. Det gör att gränsdragningen
            till polisen blir enkel. Det står mycket tydligt i propositionen
            att det inte har med brottsbekämpning att göra. Det är inte fråga
            om att peka ut någon och säga att personen har gjort det ena eller
            det andra, utan det här avser trender och företeelser som kan
            innebära hot mot Sverige och svenska intressen.
          </note>
          <note>
            Sedan, fru talman, kan man alltid dividera om olika tekniker
            i olika utskott. Vi i den borgerliga alliansen är inte så vana
            vid att vara i majoritet. Vi tycker att vi har åstadkommit ett
            bra betänkande, och vi litar på att våra kamrater på andra sidan
            vattnet kommer att fullfölja det som vi i riksdagen förhoppningsvis
            antar.
          </note>
          <note type="speaker">
            Anf. 106 ALICE ÅSTRÖM (v) replik:
          </note>
          <note>
            Fru talman! Det må så vara att majoriteten i utskottet litar
            på sina kolleger på andra sidan vattnet, men jag tycker ändå att
            det är svagt att man inte kan garantera hela riksdagen att det
            här är de beslut som man fattar. Det är beklagligt.
          </note>
          <note>
            Som jag sade i inledningen ser vi behovet av en försvarsunderrättelsetjänst.
            Vi är för att vi också ska kunna ha ett eget försvar och inte
            vara beroende av andra. Men nu lutar man sig på utredningen som
            kom 1999 och på utredningen som kom efter 11 september. Det rimliga
            hade egentligen varit att tillsätta en parlamentarisk utredning
            och att ta med de nya förutsättningarna. I 11 september-utredningen
            pekar man på att göra en förändring till yttre väpnat hot, men
            där fanns inte heller någon fullständig analys. Det hade varit
            rimligt att ha ett gediget utredningsarbete och remissarbete och
            framför allt att utredningen hade gjort en grundlig analys, som
            lagstiftningen faktiskt kräver.
          </note>
          <note>
            Integritetsskyddskommittén riktade oerhört skarp kritik i sitt
            delbetänkande över hur lagstiftningsarbetet har gått till, och
            det stod även Karin Enströms partikamrater i kommittén bakom.
            Betyder det ingenting i dagsläget när man sitter med ett av de
            stora lagstiftningsärendena som gäller skyddet för den personliga
            integriteten och andra viktiga värden?
          </note>
          <note type="speaker">
            Anf. 107 KARIN ENSTRÖM (m) replik:
          </note>
          <note>
            Fru talman! Om man är missnöjd med något kan man alltid säga
            att det hade kunnat utredas, beredas och tittas på 200 gånger
            till under en ännu längre period. Det här är ett förslag som är
            berett under många år. Vi kommer säkert att få höra längre fram
            i debatten precis vad som har utretts, hur det har utretts och
            hur vi har kommit fram till det förslag som ligger på riksdagens
            bord i dag.
          </note>
          <note>
            Det är självklart så på alla områden att man alltid kan utreda
            lite till för att få fram det ultimata lagförslaget. Men om vi
            alltid ska vänta på att vi kan få fram något ännu bättre eller
            att nya saker skulle kunna komma in, kommer vi aldrig att kunna
            fatta några beslut över huvud taget i riksdagen.
          </note>
          <note>
            Det här har utretts. Den förra regeringen hade ett nästan färdigt
            förslag, men det kom ett val emellan. Vi har nu en proposition
            och ett betänkande som gör att vi förbättrar skyddet för den personliga
            integriteten. Och vi gör det nu möjligt att få ta del av de 95
            procent som vi inte kan få ta del av i dag, och vi reglerar hur
            det ska gå till. Det tycker jag är bra.
          </note>
          <note>
            Sedan är det klart att Integritetsskyddskommitténs betänkande
            har betydelse. Vi måste se vad slutbetänkandet kommer att innehålla,
            och det måste både vi här i riksdagen och regeringen ta hänsyn
            till.
          </note>
          <note type="speaker">
            Anf. 108 PETER RÅDBERG (mp) replik:
          </note>
          <note>
            Fru talman! Jag vill också ta upp det som Alice sade inledningsvis,
            nämligen tillkännagivandet. Det skulle ha varit bättre tyngd hos
            regeringen och majoritetspartierna om det låg med i lagförslaget.
            Nu blir det ett tillkännagivande, och som hon sade hoppas man
            att regeringen ska ta till sig det. Det är oerhört vagt för att
            vara denna typ av lagstiftning. Jag är mycket förvånad.
          </note>
          <note>
            Detta kom till när man fick kritik. Då lade man till dessa punkter,
            och nu hoppas man på att regeringen i sin goda vilja ska ta till
            sig detta.
          </note>
          <note>
            Jag vill landa på det yttre hotet som vi säkert kommer att tala
            om ganska mycket och hur man ska definiera det. Det är en ganska
            fantastisk skrivelse att man inte låter någon domstol avgöra detta,
            utan man låter regeringen eller försvarsministern vara den som
            ytterst avgör vad som ligger i begreppet yttre hot.
          </note>
          <note>
            Karin Enström räknar upp en massa saker som man har skrivit in
            för vad som kommer att gälla. Men det är helt oväsentligt i en
            situation när det kanske händer något. Då gäller inte det. Då
            är det försvarsministern och regeringen som ytterst avgör vad
            yttre hot är. Det är mitt första frågetecken.
          </note>
          <note>
            Det andra gäller skillnaden mellan vad polis, säkerhetspolis
            och försvarsmyndighet ska göra. Läser du propositionen står det
            inget om att det finns någon åtskillnad i uppdrag, utan det flyter.
            Varför kan det inte bli något klargörande på den punkten?
          </note>
          <note type="speaker">
            Anf. 109 KARIN ENSTRÖM (m) replik:
          </note>
          <note>
            Fru talman! Om vi börjar med vem som ska bedöma vad som är yttre
            hot så skulle det vara ännu konstigare om en domstol, en ensam
            rådman i någon tingsrätt, satt och bedömde vad yttre hot kan vara
            för något.
          </note>
          <note>
            Det som nu föreslås är att man ska skapa en myndighet som ansvarar
            för tillståndsgivningen och en annan del som ansvarar för kontrollen
            och granskar hur detta går till. Vid tillståndsgivningen ska man
            mycket noga göra just denna bedömning. Man ska ha två erfarna
            domare, och det ska vara representanter från partigrupperna i
            riksdagen. Det ska inte vara samma människor, men det ska vara
            samma goda kompetens i de båda grupperna. Ena gänget ger tillstånden,
            andra gänget gör kontrollen.
          </note>
          <note>
            Då har man några som arbetar med detta kontinuerligt och som
            gör mycket strikta bedömningar efter sådant som man kanske inte
            kan sätta i lag men som man måste skriva föreskrifter för hur
            det ska gå till. Då har man delat på tillståndsgivning och kontroll.
            Det innebär att man inte hamnar i situationer där man helt urskillningslöst
            eller på mycket lösa boliner kan spana på vem som helst, utan
            det gäller yttre hot, utländska förhållanden och som det mycket
            noggrant står i propositionen sådant som kan påverka vår nationella
            säkerhet väsentligt. Man måste göra en proportionalitetsbedömning
            om detta är rätt eller inte.
          </note>
          <note>
            Sedan finns den andra kontrollmekanismen. Skulle det visa sig
            att det inte riktigt är det man har gett tillstånd till och det
            bedrivs en inhämtning som inte överensstämmer med de regler som
            finns kan man gå in och avbryta inhämtningen. Det är stor skillnad
            mot hur det går till i dag, och det är en stor förbättring.
          </note>
          <note>
            Det har också visat sig i andra sammanhang att efterhandskontroll
            alltid är mer effektivt än förhandskontroll.
          </note>
          <note type="speaker">
            Anf. 110 PETER RÅDBERG (mp) replik:
          </note>
          <note>
            Fru talman! Oavsett hur mycket du talar, Karin Enström, kommer
            det yttre hotet ändå bedömas av Mikael Odenberg i slutändan. Det
            är han som kommer att avgöra vad det yttre hotet är, så man kan
            skriva vad man vill.
          </note>
          <note>
            Det är oerhört viktigt att detta kommer fram när vi ska ta en
            ny lag i Sverige där man inte direkt kan peka på vad som gäller.
            Sker det ett brott vet vi om man ska få fängelse i tre månader
            eller ett år. Där är det bra tydlighet. Här är det inte det på
            samma sätt.
          </note>
          <note>
            Ska man avlyssna någon i USA krävs det ett domstolsbeslut. I
            Sverige behöver man enligt regeringens förslag inte det. Det är
            en oerhörd skillnad om vi jämför med USA som vi kan ha ganska
            mycket åsikter om. I detta fall går ni ett steg längre med liberalismen
            när det gäller att avlyssna folk. Det är en mycket märklig situation
            som vi får uppleva.
          </note>
          <note>
            Oavsett vad ni säger om det yttre hotet har de remissinstanser
            som har sett på detta kritiserat det oerhört hårt. Det verkar
            Karin Enström ta lätt på, och det förvånar mig lite grann att
            man inte kan vara lite mer ödmjuk på den punkten.
          </note>
          <note type="speaker">
            Anf. 111 KARIN ENSTRÖM (m) replik:
          </note>
          <note>
            Fru talman! Det är en viktig fråga. Det är också därför som vi
            skriver om den i betänkandet, och det beskrivs noggrant i propositionen.
          </note>
          <note>
            Jag vill återkomma till att det känns som att Miljöpartiet hela
            tiden förväxlar vad brottsbekämpning är med vad underrättelseinhämtning
            är och vad polisens uppgift är med vad statens och regeringens
            uppgift är det som i lagen skrivs som det allmännas rätt och skyldighet
            att tillvarata nationens intressen.
          </note>
          <note>
            Underrättelseinhämtning handlar om att titta på företeelser,
            trender och saker som kan komma att påverka och som man kanske
            måste göra något för att bemöta. Men det handlar inte om att fånga
            in en bov, samla bevis och säga att nu har vi hört det och det
            och därför ska vi nu döma dig. Det är två helt olika delar. Det
            ena handlar om underrättelseinhämtning, det andra om att gå in
            och lyssna på en eller flera personer för att samla in bevis.
            Det känns som att Miljöpartiet fortfarande inte har förstått att
            det är två helt olika saker.
          </note>
          <note>
            Det handlar inte bara om det militära försvarets möjligheter,
            utan det är regeringen och de myndigheter som regeringen ger tillstånd
            till som kan få inhämta information till skydd för Sverige och
            svenska intressen.
          </note>
          <note>
            Jag har därför svårt att förstå de överdrifter som kommer från
            Miljöpartiet i denna fråga. Det är ett väl avvägt förslag; det
            är det många som tycker. Man kan alltid ha kritik; vi tycker inte
            exakt samma sak. Men det är tråkigt att Miljöpartiet har gjort
            en annan bedömning nu i går eller i dag än vad man gjorde i konstitutionsutskottet
            där man ändå bedömde att det bara var de delar av förslaget som
            handlar om fri- och rättigheter som skulle vilandeförklaras.
          </note>
          <note type="speaker">
            Anf. 112 STAFFAN DANIELSSON (c):
          </note>
          <note>
            Fru talman! Jag instämmer i vad Karin Enström sade i sitt anförande.
          </note>
          <note>
            I den bästa av världar skulle det givetvis inte behövas vare
            sig underrättelseinhämtning eller signalspaning mot yttre hot
            och utländska förhållanden. Det skulle ju heller inte behövas
            något försvar eller några vapen. Tyvärr är vi inte där än. Ett
            litet land som står militärt alliansfritt behöver ett eget försvar,
            ett utvecklat samarbete med andra länder och en egen underrättelseinhämtning.
          </note>
          <note>
            Sverige deltar alltmer i internationella fredsbevarande insatser
            med upp till flera tusen soldater i tjänst eller i full beredskap.
            Fruktansvärda terrordåd sker otäckt regelbundet på olika håll
            i världen och här i Europa, och ibland kan terrorister frestas
            att etablera sig och göra planer, med mera, även i lugnare länder.
          </note>
          <note>
            I dag handlar säkerhetspolitik om att ha förmåga att möta ett
            brett spektrum av allvarliga hot och påfrestningar mot samhället.
            Hoten är ofta gränsöverskridande och icke-militära.
          </note>
          <note>
            För att trygga Sveriges beredskap bedrivs försvarsunderrättelseverksamhet
            på olika sätt, en viktig del är genom signalspaning. Den förändrade
            hotbilden har sedan 1990-talet föranlett olika utredningsförslag
            om en breddning av verksamheten, att den regleras bättre än i
            dag och utsträcks till att utöver eterburna signaler även omfatta
            signaler i tråd.
          </note>
          <note>
            Sådan verksamhet innebär självfallet allvarliga intrång i den
            enskildes integritet, och det är mycket viktigt att detta begränsas
            så långt det är möjligt på olika sätt. Den personliga integriteten,
            som en mänsklig rättighet, är något Centerpartiet verkligen värnar.
          </note>
          <note>
            Resan och analysen för detta betänkande har varit lång. Många
            integritetsskyddande åtgärder har vi under vintern och våren också
            arbetat in i betänkandet.
          </note>
          <note>
            Det är självklart att ett allvarligt ingrepp i den personliga
            integriteten och den grundlagsskyddade rätten till förtroligt
            meddelande som det här är frågan om kräver grundlig beredning
            och en proportionalitetsbedömning. Det är något som Integritetsskyddskommittén
            i sitt delbetänkande noga har påpekat. Det förslag som vi i dag
            har på bordet är väl genomtänkt och också, likt 2 kap. 12 § regeringsformen,
            godtagbart i ett demokratiskt samhälle, vilket både Lagrådet och
            konstitutionsutskottet har ställt sig bakom.
          </note>
          <note>
            För att kunna förstå varför riksdagen i dag, trots stor samsyn
            mellan de borgerliga partierna och Socialdemokraterna i själva
            sakfrågan ändå kan komma att besluta att frågan bordläggs och
            skjuts upp ytterligare ett år, behöver frågans hantering sedan
            den initierades för ca tio år sedan redovisas. Det tänker jag
            göra.
          </note>
          <note>
            Redan på 1990-talet föreslog den statliga Underrättelsekommittén
            att försvarsunderrättelseverksamheten skulle breddas till att
            kartlägga även andra allvarliga yttre hot än de rent militära.
          </note>
          <note>
            Så inträffade det fruktansvärda terrordådet i New York den 11
            september 2001. Den socialdemokratiska regeringen tillsatte den
            så kallade 11 september-utredningen för att förbättra vår beredskap
            att förhindra och bekämpa omfattande terroristattentat och andra
            liknande extraordinära händelser. Den lade fram sina förslag 2003.
            De skickades också ut på remiss till ca 80 remissinstanser.
          </note>
          <note>
            Regeringen lade dock inte fram någon proposition utan i stället
            utarbetades promemorian En anpassad försvarsunderrättelsetjänst
            inom Regeringskansliet . Den var klar 2005. Promemorian föreslog
            bland annat att mandatet för försvarsunderrättelseverksamheten
            skulle ändras från yttre militära hot till yttre hot och att signalspaning
            skulle få ske även i tråd. Departementspromemorian remitterades
            till drygt 60 remissinstanser.
          </note>
          <note>
            År 2006 förra året hade det gått cirka tio år sedan Underrättelsekommittén
            hade börjat arbeta, och fem år sedan den 11 september 2001. Terrorhoten
            i världen är skarpa och tusentals svenska soldater kommer att
            tjänstgöra i olika fredsbevarande insatser i världen. Den socialdemokratiska
            regeringen tar nu kontakt med den borgerliga oppositionen för
            att förankra en kommande proposition.
          </note>
          <note>
            Sverige har ju en god tradition av brett förankrade beslut just
            inom försvarsfrågorna, vilket självklart är av stort värde och
            en styrka. Även vad gäller de mycket viktiga integritetsfrågorna
            är bred samsyn något mycket angeläget.
          </note>
          <note>
            Tiden går och valet närmar sig, men den socialdemokratiska regeringen
            lägger ingen proposition.
          </note>
          <note>
            Regeringen är i praktiken har det med all tydlighet visat sig
            handlingsförlamad av stora motsättningar mellan olika myndigheter
            vilka har spritt sig till olika departement och ytterst till olika
            statsråd. Så ingenting händer.
          </note>
          <note>
            Alliansregeringen tillträder och arbetar fram en proposition
            utifrån det material som genom åren tagits fram kompletterat med
            ytterligare analyser. Kontakt tas också med den socialdemokratiska
            oppositionen. Regeringen lägger stor vikt vid integritetsfrågorna
            och tillför flera olika åtgärder för att stärka integritetsskyddet,
            till exempel genom inrättandet av ett integritetsskyddsråd och
            en tillstånds- och kontrollmyndighet med flera domare i de två
            enheterna. Från Centerpartiets sida har vi aktivt drivit att integritetsskyddet
            förstärks i bland annat de här avseendena.
          </note>
          <note>
            Socialdemokraternas företrädare i försvars- respektive justitieutskottet
            lämnar motstridiga kommentarer när propositionen i mars läggs
            på riksdagens bord, dels att det här är viktiga frågor för landet
            och att vi konstruktivt ska studera förslaget, dels att förslaget
            kränker integriteten och att propositionen därför kommer att avslås
            eller bordläggas. Oenigheten från regeringstiden består alltså
            fortfarande med all önskvärd tydlighet inom Socialdemokraterna.
          </note>
          <note>
            Justitieutskottets ordförande talar i samband med att propositionen
            bordläggs i kammaren och anmäler att han och Ulrika Messing kommer
            att rekommendera Socialdemokraternas riksdagsgrupp att säga nej
            till propositionen, trots att den varit känd endast i några dagar
            och är omfattande.
          </note>
          <note>
            Thomas Bodström gör i debatten bland annat följande två mycket
            anmärkningsvärda uttalanden:
          </note>
          <note>
            Har ni någonsin hört talas om ett liknande lagförslag där man
            fullkomligt har struntat i att göra en utredning i förväg?
          </note>
          <note>
            Hade det inte varit lämpligt att börja med en utredning, till
            exempel en parlamentarisk utredning, för att sedan vidta dessa
            förändringar?
          </note>
          <note>
            Med dessa uttalanden inkompetensförklarar och underkänner den
            förre justitieministern i s-regeringen totalt sin egen regerings
            beredning av frågan fram till 2006, där han själv var i hög grad
            delaktig. Eller syftade inte s-regeringens beredning av frågan
            till att lägga fram någon proposition?
          </note>
          <note>
            Efter en tid presenterar Socialdemokraterna ändå ett antal förslag
            för att kunna stödja propositionen.
          </note>
          <note>
            Vi från alliansen, och även försvarsminister Odenberg, har förklarat
            att vi ska studera ytterligare förslag med öppna ögon. Vi arbetar
            fram ett första utskottsbetänkande där vi försöker tillmötesgå
            en hel del av dessa. Socialdemokraterna återkommer onsdagen den
            24 maj med sina ytterligare ändringsförslag, bland annat att det
            bör utredas om domstol kan pröva sådan signalspaning som riktas
            mot enskilda personer.
          </note>
          <note>
            Vid ett samtal mellan försvarsminister Odenberg och Socialdemokraternas
            gruppledare Britt Bohlin på onsdagskvällen meddelar Odenberg för
            alliansens räkning att man i princip accepterar Socialdemokraternas
            betänkandeförslag.
          </note>
          <note>
            Nästa dag kl. 14.30 kallar plötsligt Socialdemokraterna till
            presskonferens och Thomas Bodström meddelar att regeringen har
            avbrutit förhandlingarna och att man har sagt blankt nej till
            domstolsprövning.
          </note>
          <note>
            Detta är helt enkelt inte sant, verkligheten är precis den motsatta,
            och jag är fortfarande tagen efter uttalandet. Politik ska bedrivas,
            tycker jag, med blanka vapen.
          </note>
          <note>
            Trots att alliansen och Socialdemokraterna står mycket nära varandra
            i den här viktiga försvarspolitiska frågan, verkar de spänningar
            mellan olika falanger som handlingsförlamade den socialdemokratiska
            regeringen bestå än i dag med resultat att frågan efter femtio
            års utredande nu skjuts ytterligare ett år framåt. Jag beklagar
            verkligen detta. Jag tycker att Socialdemokraterna bär ett tungt
            ansvar för hela den här frågans sega hantering både under s-regeringens
            alla år och nu i riksdagen. Ni har självfallet er fulla rätt att
            aktivt eller indirekt medverka till att frågan bordläggs, men
            vad är poängen med detta om vi egentligen är överens och det här
            behöver regleras?
          </note>
          <note>
            Jag vill avslutningsvis lyfta fram några av de förbättringar
            som alliansregeringen och utskottet har gjort framför allt ur
            integritetssynpunkt sedan i vintras. Vi har även lyssnat på er
            socialdemokrater och tillgodosett det mesta.
          </note>
          <note>
            Försvarsunderrättelseverksamhet ska kartlägga yttre hot mot landets
            säkerhet och till stöd för svensk utrikes-, försvars- och säkerhetspolitik
            samt får endast avse utländska förhållanden och trafik som korsar
            Sveriges gräns. En förutsättning är också som justitieutskottet
            har framhållit att hotet måste vara av så allvarlig art att det
            kan anses riktat mot rikets säkerhet eller samhällsviktiga strukturer.
          </note>
          <note>
            Utskottet tar i sitt betänkande in den uppräkning som preciserar
            mot vad signalspaningen ska kunna bedrivas: militära hot, internationell
            terrorism och annan grov gränsöverskridande brottslighet som hotar
            väsentliga nationella intressen, spridning av massförstörelsevapen
            och kvalificerade hot mot den tekniska infrastrukturen.
          </note>
          <note>
            Tillstånd och kontroll av verksamheten ska göras av en fristående
            myndighet och av varandra oberoende enheter där två domare och
            ledamöter föreslagna av riksdagens partigrupper ingår i varje
            enhet.
          </note>
          <note>
            Utskottet föreslår att regeringen en gång om året ur ett integritetsskyddsperspektiv
            ska redovisa den granskning som har skett enligt lagen om signalspaning.
            Ett särskilt integritetsskyddsråd inrättas.
          </note>
          <note>
            Centerpartiets förslag att inrätta en kontrollstation finns glädjande
            nog med i betänkandet. Regeringen ska år 2011 lämna en redovisning
            till riksdagen om hur lagen fungerar ur ett integritetsskyddsperspektiv.
            Detta tillsammans med att utskottet liksom justitie- och konstitutionsutskottet
            öppnar för att det i framtiden kan behövas ytterligare säkerhets-
            och kontrollmekanismer för att förstärka skyddet för enskilda
            personer gör att regeringen har fullt mandat och uppdras att särskilt
            följa den nya lagen och vid behov återkomma med ytterligare förslag.
            Även integritetsskyddsutredningens då remissberedda slutsatser
            kommer självfallet att väga tungt vid regeringens och senare riksdagens
            bedömningar vid kontrollstationen.
          </note>
          <note>
            Med detta, herr talman, yrkar jag bifall till förslaget i utskottets
            betänkande.
          </note>
          <note>
            I detta anförande instämde Allan Widman (fp) och Else-Marie Lindgren
            (kd).
          </note>
          <note type="speaker">
            Anf. 113 ALICE ÅSTRÖM (v) replik:
          </note>
          <note>
            Herr talman! Det var en ganska intressant beskrivning av förhandlingar,
            tidigare utredningar som låg flera år tillbaka, någon ny utredning
            som hade tittat efter en ny situation, turerna inom socialdemokratin
            och vad socialdemokratiska företrädare hade sagt eller inte sagt.
            Jag måste säga att det gjorde mig lite förvånad.
          </note>
          <note>
            Det finns en klar och tydlig majoritet som står bakom förslaget.
            Det hade varit mer intressant att få höra bland annat svaret på
            den fråga jag tänker ställa. Jag vet att ni i Centerpartiet har
            drivit många av de här integritetsfrågorna och att det finns många
            av er som har ett starkt patos när det gäller den personliga integriteten.
            Handen på hjärtat: Var det här verkligen ett genomtänkt, väl utrett
            och väl balanserat förslag som kom från regeringen? Och hur kommer
            det sig i så fall att det under förhandlingens gång tillkommit
            fem olika punkter där man ytterligare förstärker det?
          </note>
          <note>
            Herr talman! Hur kan det komma sig att Centerpartiet säger att
            det är väldigt viktigt med en kontrollstation? Ja, jag är glad
            över att man åtminstone kommer att fortsätta följa detta det är
            inte det. Men man vill ha en kontrollstation, och man vill att
            man då ska ta till sig Integritetsskyddskommitténs slutbetänkande
            som kanske har varit remissbehandlat.
          </note>
          <note>
            Min fråga är: Hur ska Centerpartiet göra om den här utredningen
            och remissbehandlingen visar att hela det här lagförslaget var
            undermåligt, hade rättssäkerhetsbrister och inte skyddar den personliga
            integriteten tillräckligt? Ska man då backa tiden?
          </note>
          <note>
            Nej, jag beundrar kanske snarare Socialdemokraterna, som har
            vågat ta den konflikten och diskussionen i sitt parti. Det är
            inga lätta frågor, och jag är glad över att man faktiskt från
            Socialdemokraternas sida väljer att prioritera den personliga
            integriteten och att den måste skyddas.
          </note>
          <note type="speaker">
            Anf. 114 STAFFAN DANIELSSON (c) replik:
          </note>
          <note>
            Herr talman! Apropå tidigare repliker: Om vi kan lösa upp det
            här genom att arbeta in tillkännagivanden i beslutet så är vi
            beredda på att fundera på det. Jag utgår ifrån att riksdagens
            beslut ska vara entydigt. Försvarsministern lyssnar och kommer
            att följa upp detta.
          </note>
          <note>
            Frågan är beredd. Den kritik som ni och Thomas Bodström så allvarligt
            riktar mot beredningen drabbar ju framför allt den socialdemokratiska
            regeringens långa tid vid makten, då man tillsatte olika utredningar
            och inte valde parlamentariska utredningar utan valde den teknik
            som nu har använts.
          </note>
          <note>
            Frågor måste ju någon gång komma till avslut. Beslut blir sällan
            perfekta för all evighet, utan beslut blir så bra som möjligt,
            och sedan får de förbättras fortlöpande. Jag tycker att vi från
            alliansen och försvarsministern snarare borde ha beröm för att
            vi har en öppen inställning, tar vara på det material som finns,
            förbättrar det och sedan under processens gång lyssnar och tar
            in ytterligare frågor. Vi tar även kritik för detta, men vi har
            en öppen inställning.
          </note>
          <note>
            Det här är kanske inte det perfekta förslaget. Det kan finnas
            fler åtgärder att vidta. Det ska bli mycket intressant att läsa
            Integritetsskyddsberedningens betänkande, som ju måste analyseras
            noga och remissbehandlas. Då är vi på 20082009. Då får det tas
            in i den i mitt tycke viktiga kontrollstationen.
          </note>
          <note>
            Det här är en ny lagstiftning. Den regleras. Det är väldigt bra
            att den regleras. Det här är oreglerat i dag. Det är mycket bra
            att vi om några år tittar på hur det här fungerar. Blev det bra
            i alla delar, eller behövs det ytterligare åtgärder för att förstärka
            integriteten, som vi i Centerpartiet verkligen brinner för?
          </note>
          <note>
            Att regera är svårt. Att vara i riksdagen är svårt. Det handlar
            om integritet, men det handlar faktiskt också om nationens försvar
            och säkerhet. Behovet av underrättelseverksamhet är mycket viktigt
            för ett litet alliansfritt land för att försvaret ska ha möjlighet
            att bemöta attacker.
          </note>
          <note>
            Vänstern vill spara 4 miljarder på försvaret. Man vill begränsa
            signalspaningen. Det blir inte så mycket kvar med ert alternativ
            på den sidan.
          </note>
          <note type="speaker">
            Anf. 115 ALICE ÅSTRÖM (v) replik:
          </note>
          <note>
            Herr talman! Budgetfrågan och vilka satsningar man ska göra inom
            försvaret kanske vi får återkomma till någon annan gång.
          </note>
          <note>
            Kritiken mot en bristfällig utredning och ett bristfälligt underlag
            riktar vi från Vänsterpartiet oavsett om det hade varit en socialdemokratisk
            eller, som nu, en borgerlig regering som lägger fram det. Integritetsskyddskommittén
            riktar kritik mot lagstiftningen oavsett vilken regering som har
            lagt fram förslaget.
          </note>
          <note>
            Men jag måste ändå säga detta: Det kom ju inget sådant lagförslag.
            Det var kanske därför den socialdemokratiska regeringen inte kom
            till något beslut om att lägga fram ett förslag: Det var inte
            tillräckligt utrett.
          </note>
          <note>
            Jag känner att vi bör lämna den frågan, för faktum är ju att
            vi nu har ett förslag här i riksdagen som vi ska fatta beslut
            om. Det kändes inte tryggt att veta att vi kanske får ompröva
            det här. Det som händer är ju att en mängd människor blir utsatta
            för avlyssning. Människor kommer att få sin personliga integritet
            kränkt. Vi har inte kunnat garantera det skydd som finns.
          </note>
          <note>
            Dessutom vill jag beröra en fråga som vi inte har berört här,
            så det kanske är lite hårt och elakt att kasta in den så här i
            slutet. All underrättelseinhämtning kommer också att användas
            i utbyten mellan olika underrättelsetjänster runt omkring i världen.
            Vi får information, och vi kommer att lämna ifrån oss information.
            Därför finns det ännu större anledning att verkligen se till att
            man har garanterat skyddet för den enskilde individen. De här
            uppgifterna kan hamna långt utanför Sveriges gränser, och de kan
            hamna hos regeringar och underrättelsetjänster som vi inte har
            någon kontroll över och inte styr över huvud taget. Då ska vi
            vara säkra på vad som kan lämnas ut från den svenska underrättelsetjänsten,
            och det kan vi inte vara nu.
          </note>
          <note type="speaker">
            Anf. 116 STAFFAN DANIELSSON (c) replik:
          </note>
          <note>
            Herr talman! Eftersom ingen annan försvarar den socialdemokratiska
            beredningen sedan många år av den här frågan tänker jag göra det.
            Det var ändå ett tillräckligt underlag för att kunna gå fram med
            ett beslut, även om vi nu har fått förbättra det en hel del ur
            integritetsskyddssynpunkt.
          </note>
          <note>
            Jag vill egentligen glädja mig åt att Vänsterpartiet, som i så
            många år var goda vänner med det kommunistiska förtrycket i öst,
            nu är den stora försvararen av demokrati och integritet. Det är
            en positiv helomvändning, tycker jag. Det ena århundradet är det
            si och det andra århundradet så, men ni har kommit rätt i alla
            fall, och det är jättebra. Herr talman, jag medger gärna en kommentar
            till detta.
          </note>
          <note>
            Ni tar ut svängarna rejält om integriteten, och det här är jätteviktiga
            frågor, men det handlar också om försvaret och vårt land, som
            jag sade.
          </note>
          <note>
            Jag tänkte kommentera en sak. Ert och även något annat partis
            motioner och yttranden är rätt vidlyftigt skrivna. Ni säger att
            Sverige är ett av de länder som hårdast i världen bevakar medborgarna.
            Jag vet inte om ni tänker på att vi ligger i klass med Nordkorea,
            Iran, Vitryssland, Kuba och Algeriet eller om ni nöjer er med
            att vi ligger i nivå med Holland, England, Frankrike, Schweiz
            och USA.
          </note>
          <note>
            Vi är ett öppet land. Vi reglerar den här verksamheten. Vi är
            öppna för hur vi arbetar. Vi bygger in integritet. Som världen
            ser ut har man försvar, man har underrättelseverksamhet och man
            har signalspaning. Jag är egentligen den förste att beklaga detta,
            men så är det. Då tvingas vi göra en jättesvår avvägning mellan
            integritetsskydd, som vi från Centerpartiet verkligen brinner
            för och vill värna, och det legitima behovet för ett litet, militärt
            alliansfritt land i norra Europa att ha ett försvar och att det
            ska ha så bra möjligheter för att agera som möjligt om någon aktion
            skulle planeras. Då behövs det underrättelseverksamhet.
          </note>
          <note>
            Den här bedömningen tycker vi är så bra den kan vara i dagsläget.
            Låt oss gärna diskutera hur den kan förbättras ytterligare år
            2011 vid kontrollstationen.
          </note>
          <note type="speaker">
            Anf. 117 ALICE ÅSTRÖM (v) replik:
          </note>
          <note>
            Herr talman! Vi brukar ofta anklagas för att vi inte har lärt
            oss av historien. Vi har lärt oss av historien, och vi har lärt
            oss att ett system som inte respekterar den personliga integriteten
            och inte respekterar sina medborgare är ett misslyckat system.
            Det är just den lärdomen som vi har dragit, och det är därför
            vi slåss så hårt i dag.
          </note>
          <note type="speaker">
            (STAFFAN DANIELSSON (c):
          </note>
          <u who="unknown" xml:id="i-61fd44899151674f-0">
            <seg>
              Jag instämmer i det inlägget.)
            </seg>
          </u>
          <note type="speaker">
            Anf. 118 PETER JONSSON (s) replik:
          </note>
          <note>
            Herr talman! Staffan Danielsson angrep oss socialdemokrater för
            att vi i sista minuten lämnat en uppgörelse som vi var på väg
            att komma fram till. Som jag sade i mitt anförande hade jag och
            Karin Enström, som företrädare för alliansen, en konstruktiv dialog
            eftersom vi gärna vill ha en lagstiftning på det här området.
            Det vill vi ha. Vi anser att det är viktigt just för att skapa
            ett integritetsskydd för den enskilde men också för att få en
            effektiv försvarsmakt och en effektiv underrättelseverksamhet.
          </note>
          <note>
            Vi hade samma syn en gång i tiden, jag och Staffan Danielsson,
            genom att vi under förra mandatperioden hade ett samarbete med
            Centerpartiet även på underrättelseområdet. Det inbegriper ju
            allting. Ta exempelvis 11 september-utredningen och frågan om
            yttre väpnat hot, som någon pekade på. Vi ville att det skulle
            ha införts i propositionen, men det blev inte tillgodosett. Och
            som jag sade tidigare handlade det även om att utreda lite till.
          </note>
          <note>
            I Försvarsberedningen, inför försvarsbeslutet 2004, utreddes
            det hela mycket noggrant, och det borde ha skett även när det
            gäller den personliga integriteten. Om ni hade ställt upp på det
            skulle vi ha kommit närmare ett gemensamt beslut, ett beslut över
            blockgränserna, men ni tyckte inte att de frågorna var så intressanta.
            Dessutom handlar det naturligtvis också om det som hände i slutskedet
            jag tror att försvarsministern kommer att behöva svara på det.
          </note>
          <note>
            När man sitter i förhandlingar måste man självfallet kunna lita
            på varandra. När försvarsministern i elfte timmen går ut och säger
            att de inte har något behov av Socialdemokraterna i den här frågan
            utan kan rösta igenom den ändå blir man förstås lite fundersam
            och undrar om det finns en dold agenda. Alliansens yttrande i
            KU pekar på att lagförslaget är bra som det är och att det inte
            behövs några ytterligare förstärkningar. Nu har det blivit de
            förslag som vi kom med i förhandlingen.
          </note>
          <note>
            Därför känns det lite som att ni inte tar oss på allvar i den
            förhandling som gäller denna viktiga fråga, och eftersom vi känner
            att ni inte gör det lämnar vi den.
          </note>
          <note type="speaker">
            Anf. 119 STAFFAN DANIELSSON (c) replik:
          </note>
          <note>
            Herr talman! Jag tillstår gärna att vi hade en bra dialog och
            att vi borde hitta en samsyn i sådana här frågor. Jag är den förste
            att beklaga att vi inte gjort det, att frågan skjuts fram ett
            år och vi får fatta beslutet då. Jag beklagar också att Socialdemokraterna
            blivit så oerhört känsliga för att läsa tidningar och ta till
            sig medieuttalanden. Tidningar är ju tidningar. Det som gäller
            är diskussioner öga mot öga och den dialog vi då för. Där var
            vi entydiga, gav positiva budskap och bejakade egentligen era
            förslag. Någon dold agenda har vi definitivt inte, och det har
            inte ni heller ni har två stycken. Det har vi fått klart för oss.
          </note>
          <note>
            Det intressanta är vad det egentligen är som skiljer mellan oss.
            Den lista som du, Peter Jonsson, läste upp i inledningen fanns
            med redan från början, och vi har tillgodosett det mesta. Vi var
            dessutom beredda att gå ännu längre. Vi hade nog kunnat baka in
            vissa tillkännagivanden och sådant om det varit så.
          </note>
          <note>
            Men så har vi frågan om yttre hot. I dag står det i lagstiftningen
            yttre militära hot, men det står också att spaningen även ska
            medverka med underrättelse för att stärka samhället vid svåra
            påfrestningar i fred, till exempel internationell terrorism och
            gränsöverskridande miljöhot. Det är läget i dag. Vi tog upp yttre
            hot av mycket allvarlig karaktär och preciserade militära hot,
            internationell terrorism och annan grov gränsöverskridande brottslighet
            som hotar väsentliga nationella intressen, alltså inte vilken
            brottslighet som helst, självfallet inte, utan spridning av massförstörelsevapen
            och kvalificerade hot mot den tekniska infrastrukturen.
          </note>
          <note>
            Vi preciserade hoten. Ni ville ha in den preciseringen. Vi har
            tillmötesgått er på den punkten. Är ni nöjda med det, eller vad
            vill ni plocka bort? Är det att signalspaningen inte ska skydda
            mot de punkter jag räknade upp? Väpnat hot är ju väldigt speciellt.
            Ska till exempel inte terrorister som jobbar med bakterier eller
            giftgas omfattas?
          </note>
          <note type="speaker">
            Anf. 120 PETER JONSSON (s) replik:
          </note>
          <note>
            Herr talman! Hur man hanterar en förhandling kan alltid diskuteras.
            Om vi från början, kanske långt före lagrådsremissen, genom vår
            ordförande i försvarsutskottet hade haft en förhandling direkt
            med Försvarsdepartementet och försvarsministern kanske förslaget
            som kom i betänkandet varit mycket bättre än det är. Om man i
            det läget haft utgångspunkten att man verkligen ville att vi tillsammans
            skulle göra upp i denna fråga kunde man ha förberett frågan och
            varit klar med de utredningsförslag som vi i våra tio punkter
            pekar på. Dessutom hade man fått svar på de frågor vi ställer.
          </note>
          <note>
            Kanske kunde vi även ha utrett punkten yttre hot kontra yttre
            väpnat hot ytterligare, med ytterligare skrivningar om vad som
            gäller inom det området. Men det var mycket bråttom. Det har naturligtvis
            tagit tid innan vi kommit så här långt, men jag tror att en fråga
            som denna måste få ta tid. Den måste analyseras och utredas eftersom
            det finns så mycket känslor inblandande, så mycket diskussioner
            om vad den underrättelseverksamheten innebär och vad de får göra.
            Det är viktigt att svenska folket känner att när vi fattar beslut
            om lagförslaget ska den personliga integriteten vara stärkt på
            sådant sätt att inga tvivel kan finnas kring dessa frågor.
          </note>
          <note>
            Om alliansen hade berett ärendet bättre från start, långt före
            lagrådsremissen, hade vi kanske varit överens i dag. Ni gick miste
            om den chansen, så skyll inte på oss för att vi inte är med på
            uppgörelsen. Om ni hade hanterat frågan på ett bättre sätt innan
            vi skulle debattera den i kammaren kunde vi kanske ha löst den.
          </note>
          <note type="speaker">
            Anf. 121 STAFFAN DANIELSSON (c) replik:
          </note>
          <note>
            Herr talman! Alliansen tränar ju på att regera och börjar bli
            allt bättre på det. Peter Jonsson och Socialdemokraterna tränar
            på att opponera och de börjar faktiskt också bli bättre. Då är
            det alltid fel på någonting i processen, fel teknik i förhandlingen
            eller fel på hur man går till väga. Det har väl även vi sagt någon
            gång.
          </note>
          <note>
            Det är synd att vi i en allvarlig fråga av försvarspolitisk karaktär
            inte kan mötas, för jag känner i debatten oss emellan att vi inte
            stod långt ifrån varandra. Vi var beredda. Som jag sade i mitt
            huvudanförande gav vi beskedet att vi egentligen var beredda att
            köpa era förslag för att få en bra och bred samsyn i frågan. Ni
            var lite irriterade över medieuttalanden och sådant. Jag var lite
            irriterad över att ni gick ut och avbröt förhandlingarna och sade
            att vi inte var beredda att alls diskutera utredningar och domstolsprövning,
            vilket vi dock var.
          </note>
          <note>
            Men okej, vi glömmer det. Nu är vi där vi är. I sak är Socialdemokraterna
            och alliansen överens om att Sverige behöver ett försvar. Vi behöver
            en försvarsunderrättelseverksamhet. Vi behöver signalspaning,
            och vi behöver det även i tråd. Vi behöver starka integritetsskyddsåtgärder,
            som vi bevisligen kraftigt förstärkt utifrån era efterlämnade
            papper, som vi gemensamt är med på.
          </note>
          <note>
            Det är synd att vi nu får ett förspillt år då frågan inte är
            reglerad. Det får vi emellertid leva med. Det är i enlighet med
            riksdagens förordningar, och vi respekterar dem fullt ut. Låt
            oss hoppas att vi under året hittar varandra i den här svåra frågan.
          </note>
          <note type="speaker">
            Anf. 122 ALLAN WIDMAN (fp):
          </note>
          <note>
            Herr talman! Det har under eftermiddagen talats mycket om rättssäkerhet
            och skydd för den personliga integriteten. Det är mycket bra.
            Det är viktigt att poängtera att det förslag som riksdagen har
            att ta ställning till innehåller viktiga och stora landvinningar
            när det gäller att få en försvarsunderrättelseverksamhet som är
            rättssäker, trygg och så långt möjligt fri från integritetskränkningar.
          </note>
          <note>
            Det första man måste konstatera är att det gamla uttrycket att
            etern är fri för försvarsunderrättelseverksamhet inte längre gäller.
            I och med den lagreglering som nu föreslås kommer det att finnas
            viktiga begränsningar för hur denna underrättelseverksamhet får
            bedrivas även i etern. Det är ett helt nytt område och en stor
            landvinning när det gäller att vakta över rättssäkerheten.
          </note>
          <note>
            Det är också viktigt att notera att lagförslaget begränsar försvarsunderrättelseverksamheten
            till just utländska förhållanden. Inte heller på denna punkt har
            det tidigare funnits några begränsningar. Det har varit möjligt
            att under decennier inrikta underrättelseverksamheten även mot
            det som inte är utrikes förhållanden. Nu tror jag inte att så
            har varit fallet, men det har funnits legala möjligheter till
            det. Det är viktigt att komma ihåg.
          </note>
          <note>
            Ännu viktigare är det att betona att här finns tydliga avgränsningar
            mellan underrättelseverksamheten å ena sidan och den polisiära
            verksamheten å den andra. Det är väl värt för Peter Jonsson och
            Thomas Bodström att notera. Ni har uppehållit er mycket kring
            den avgränsningen. Nu kommer det en avgränsning. Den återfinns
            både i försvarsunderrättelselagen och i lagen om signalspaning.
            Men i och med att det finns stor risk för att förslaget bordläggs,
            eller blir vilandeförklarat i ett år, kommer avgränsningen mellan
            försvarsverksamheten och polisen att skjutas upp. I det ligger,
            herr talman, något av en paradox.
          </note>
          <note>
            Men jag ska inte sticka under stol med att signalspaning också
            innebär stora utmaningar. Det har präglat hela detta arbete, från
            det att man började tossa ihop propositionen och fram till Lagrådet.
            Det har varit det absolut viktigaste och mest särpräglade, tror
            jag, för hela den stora samordningsprocess som har skett i Regeringskansliet.
          </note>
          <note>
            Lagrådet har granskat förslaget, och som Karin Enström var inne
            på skriver de, landets högsta jurister, att det har nåtts en godtagbar
            balans mellan enskildas grundlags- och kommissionsskyddade krav
            på skydd mot intrång i privatlivet och det allmännas rätt och
            skyldighet att svara för nationella säkerhetsintressen. Det är
            möjligt att Alice Åström och Vänsterpartiet inte imponeras när
            våra högsta domare drar den slutsatsen, men jag tycker, såsom
            varande jurist själv, att det är väl värt att lyssna på detta.
            De råd som Lagrådet gett har också följts till punkt och pricka.
            De återfinns redan när propositionen kommer till riksdagen.
          </note>
          <note>
            Som flera har varit inne på har vi i utskottet också tillfört
            en lång rad förbättringar. Det handlar om att även sökorden eller
            sökbegreppen ska prövas när man ansöker om tillstånd till inriktning.
            Det handlar om att det i förordningsform ska preciseras hur vi
            ska förstöra ovidkommande irrelevanta uppgifter på ett sätt som
            gör att de inte kan återskapas. Alice Åström pekar på den mänskliga
            faktorn och säger att det som någon en gång har läst aldrig kan
            raderas ut. Och det är ju riktigt. Det för mina tankar till de
            gamla faraonerna, som efter att ha iordningställt sina begravningsplatser
            tog arbetskraften av daga. Men det är inte något alternativ.
          </note>
          <note>
            Det blir en årlig redovisning till riksdagen. Det blir en katalog
            över vilka ändamål som signalspaningen får bedrivas för. Det blir
            en kontrollstation 2011, som naturligtvis kommer att ge utrymme
            för motioner från kammaren. Då kan man följa upp om den hemläxa
            som regeringen nu får från försvarsutskottet har blivit gjord
            eller inte.
          </note>
          <note>
            Peter Rådberg var inne på det faktum att en stor del av inrikestrafiken
            av tekniska skäl och av utrymmesskäl skickas över gränserna. Detta
            är omhändertaget. I specialmotiveringen till 7 § framgår det att
            inrikes kommunikation som av tekniska skäl gått utomlands är exempel
            på sådan information som är utan betydelse för försvarsunderrättelseverksamheten
            och oåterkalleligen ska förstöras. Det är viktigt att trycka på
            detta.
          </note>
          <note>
            Jag delar Staffan Danielssons åsikt att i princip samtliga de
            krav som Socialdemokraterna ställde i utskottsförhandlingarna
            har uppfyllts. Ta bara proportionalitetsprincipen, som har varit
            uppe flera gånger i debatten. Jag gjorde mig i dag omaket att
            jämföra formuleringen av proportionalitetsprincipen i 27 kap.
            i rättegångsbalken, där de hemliga tvångsmedlen regleras, med
            5 § i signalspaningslagen. Faktum är att vi har en strängare proportionalitetsskrivning
            i signalspaningslagen än i rättegångsbalken. Där räcker det inte
            att åtgärden uppväger det behov av information som man har. I
            signalspaningslagen skriver vi uttryckligen i 5 § att integritetsintrånget
            då måste väga klart tyngre om det ska kunna godkännas.
          </note>
          <note>
            Men trots detta, och trots att området nu lagregleras, väljer
            Socialdemokraterna uppenbarligen att sticka huvudet i sanden.
            Man gör det så till den milda grad att trots att partikamraterna
            i konstitutionsutskottet sagt att inte alla de lagar som nu ligger
            på bordet är av den karaktären att de inskränker på de rättigheter
            vi har enligt 2 kap. regeringsformen begär man vilandeförklaring
            på precis alltihop.
          </note>
          <note>
            Herr talman! Tidsavståndet mellan regeringsduglighet och en närmast
            banal obstruktion har visat sig vara väldigt kort i Socialdemokraternas
            fall. Socialdemokraterna förpassar ikraftträdandet av den här
            lagstiftningen ett år framåt. Det är ett år då Nordic Battle Group
            kommer att stå i beredskap och eventuellt skickas ut i världen.
            Det är ett år med ett allt svårare läge i Afghanistan och en lång
            rad andra risker för vår nationella säkerhet. Jag vill göra fullständigt
            klart att genom att vilandeförklara lagstiftningen tar Socialdemokraterna
            på sig ett oerhört stort ansvar.
          </note>
          <note>
            Till saken hör också att om förslaget vilandeförklaras kommer
            inte ett kommatecken att ändras i det material vi har framför
            oss. Det är klart att man i så fall löper risken att det blir
            en ny bordläggning nästa år.
          </note>
          <note>
            Proportionalitetsprincipen skulle också kunna beaktas i politiken.
            Alla de förbättringar som har gjorts och, vill jag tro, alla de
            ytterligare förbättringar som Socialdemokraterna säkert hade kunnat
            åstadkomma i en konstruktiv förhandling byter man nu mot ett enda
            år av fördröjning utan förändringar.
          </note>
          <note>
            Herr talman! Jag måste erkänna att jag är besviken.
          </note>
          <note>
            Jag yrkar bifall till förslaget i utskottets betänkande.
          </note>
          <note type="speaker">
            Anf. 123 ALICE ÅSTRÖM (v) replik:
          </note>
          <note>
            Herr talman! Min fråga till Allan Widman blir: Menar verkligen
            Allan Widman och Folkpartiet på fullaste allvar att en minoritetsbordläggning,
            en vilandeförklaring enligt regeringsformen för att skydda den
            personliga integriteten, inte skulle betyda någonting? Folkpartiet
            säger redan nu att det här kommer att innebära att man inte rör
            en bokstav i förslaget, inte ett kommatecken, för då kanske det
            vilandeförklaras igen. Jag är väldigt förvånad om man från Folkpartiets
            sida inte alls respekterar minoritetsskyddet när det gäller frågor
            om den enskilde individens rättssäkerhet. Det är en möjlighet
            som finns enligt regeringsformen. Har man ingen respekt alls för
            detta? Jag hoppas att det bara var i stundens förbittring över
            läget som det sades.
          </note>
          <note>
            Jag hoppas verkligen att vi kan ha en öppen debatt om frågan
            i samhället, en debatt där vi kan väga in rättssäkerhet, integritet
            och de berättigade kraven på att vi måste kunna bedriva en försvarsunderrättelseverksamhet.
            Kanske kan vi komma fram till någonting att enas om.
          </note>
          <note>
            Det är inte alls konstigt att proportionalitetsprincipen är hårdare
            när det gäller signalspaningen än den är i brottslagstiftningen.
            Där handlar det om en enskild person misstänkt för ett brott med
            en domstolsprövning om när man får använda sig av tvångsmedel.
            Det här kommer att rikta sig mycket bredare och mot individer
            som kanske inte alls är misstänkta för någonting som kommer att
            avlyssnas. Så det är en fullständigt rimlig regel. Någonting annat
            hade varit fullständigt otänkbart.
          </note>
          <note type="speaker">
            Anf. 124 ALLAN WIDMAN (fp) replik:
          </note>
          <note>
            Herr talman! Därför är det så konstigt att Vänsterpartiet i sin
            reservation tycker att man har slarvat när det gäller att formulera
            proportionalitetsbeskrivningen. Det skriver ni uttryckligen. Det
            är på det sättet att den är striktare formulerad än motsvarande
            bestämmelse i rättegångsbalken.
          </note>
          <note>
            Vänsterpartiet är mot signalspaning. Det har blivit tydligt under
            våren. Men när partier som inser behovet av en väl fungerande
            försvarsunderrättelseverksamhet och säger sig i princip ha fått
            sin vilja fram på ett mycket stort antal punkter och var mycket
            nära att nå en överenskommelse med majoriteten i kammaren använder
            sig av en möjlighet att utan vidare skjutsa förslaget ett år framåt,
            ett år som innebär stort risktagande för Sverige och kanske främst
            för våra män och kvinnor som arbetar för fred, frihet och säkerhet
            i världen, tycker jag att det handlar om obstruktion. Jag kan
            inte formulera det på något annat sätt.
          </note>
          <note type="speaker">
            Anf. 125 ALICE ÅSTRÖM (v) replik:
          </note>
          <note>
            Herr talman! Halva repliken riktade sig egentligen mot Socialdemokraterna.
            Oavsett varför Socialdemokraterna skulle ha tagit ställning för
            att göra en minoritetsbordläggning undandrar det inte Folkpartiet
            ett ansvar för det skydd som regeringsformen har.
          </note>
          <note>
            Allan Widman lyssnar uppenbarligen dåligt. Han har bestämt sig
            för vad Vänsterpartiet säger. Jag har både i mitt anförande och
            i tidigare repliker talat om vikten av att vi har en försvarsunderrättelsetjänst
            och möjligheten att bedriva arbetet men att vi ska ha det balanserat.
            Därifrån går man till att säga att Vänsterpartiet inte vill ha
            någon försvarsunderrättelsetjänst. Jag tycker att man åtminstone
            ska ha lite ärlighet i debatten.
          </note>
          <note>
            När det gäller proportionalitetsprincipen är det ganska intressant
            att Allan Widman har läst vår motion så väldigt snävt. Det vi
            kritiserar när det gäller proportionalitetsprincipen, eller avsaknaden
            och bristen på den, är inte formuleringen om när man ska få avlyssna
            eller inte. Det gäller den bedömning man är skyldig att göra enligt
            grundlagen.
          </note>
          <note>
            Du ska väga behovet, effektiviteten och proportionaliteten av
            den åtgärd du vidtar. Avlyssnar man 500 000 människor för att
            komma åt kanske en person kan man ifrågasätta om man verkligen
            har vägt proportionaliteten i åtgärden. Det är den bristen i analys
            som finns i förslaget.
          </note>
          <note>
            Hur många kommer man att avlyssna? Hur mycket information kan
            man hämta? Hur effektiv är egentligen informationen i förhållande
            till hur mycket du kan avlyssna och hur många människor det kan
            beröra? Det är analysen av den proportionaliteten som brister
            i själva betänkandet och i propositionen.
          </note>
          <note type="speaker">
            Anf. 126 ALLAN WIDMAN (fp) replik:
          </note>
          <note>
            Herr talman! När jag hör Alice Åström beskriva hur det hon kallar
            för avlyssning ska gå till känner jag mig osäker på om man har
            förstått hur det egentligen kommer att gå till.
          </note>
          <note>
            Det är inte enskilda personer som pekas ut och som kommer att
            avlyssnas. Det handlar om sökbegrepp som fångar upp motsvarigheter
            ute i etern eller i kabel. Det handlar inte om någon verksamhet
            som är riktad mot några enskilda adressater eller abonnemangsinnehavare.
          </note>
          <note>
            Alice Åström säger att jag har läst på dåligt vad Vänsterpartiet
            skriver i sin reservation beträffande proportionaliteten. Där
            skriver ni att avvägningen mot proportionaliteten i förslagen
            är oerhört summarisk.
          </note>
          <note>
            Jag pekar på det enkla men klara förhållandet att vi här har
            en proportionalitetsprincip fäst i lag som är striktare än den
            som återfinns i rättegångsbalken. Det är värt att notera i den
            ibland lite slarviga debatten.
          </note>
          <note>
            När det sedan gäller förslaget är Folkpartiet nöjt med hur det
            ser ut. Jag vill lite i likhet med Staffan Danielsson säga att
            alla dörrar har stått öppna och många omprövningar har gjorts.
            Många funderingar har kommit in och underlag från olika håll.
            Det gäller både från privat håll och från myndigheter.
          </note>
          <note>
            Jag kan inte se att någon ytterligare beredning kommer att tillföra
            mer i det läge vi nu befinner oss i. Möjligen kan vi när den här
            lagen har tillämpats i ett par år dra tydligare slutsatser.
          </note>
          <note>
            Herr talman! Under debattens gång har det funnits en önskedröm
            om den perfekta lagstiftningen. Det finns inga perfekta lagar.
            Alla lagar avskaffas. Förr eller senare försvinner de, och vi
            kommer underfund med att vi kunde ha gjort det mycket bättre.
            Så är det naturligtvis också med det här förslaget.
          </note>
          <note>
            Det viktiga är att visa en konstruktiv vilja till att vara med
            och förbättra och inte som jag ser det obstruera en viktig demokratisk
            process.
          </note>
          <note type="speaker">
            Anf. 127 PETER JONSSON (s) replik:
          </note>
          <note>
            Herr talman! Jag trodde ett tag att Allan Widman hade ackord
            på att svara på replikerna eftersom han på något sätt tog replik
            på både mig och Alice samtidigt.
          </note>
          <note>
            Jag tryckte på replikknappen därför att jag vet att Allan Widman
            och Folkpartiet är försvarspolitiskt intresserade och kunniga.
            Det är viktigt när man talar om den militära underrättelseverksamheten
            och FRA:s signalspaningsverksamhet att veta att det beslut som
            förhoppningsvis kommer att fattas om att skjuta på beslutet i
            ett år inte kommer att påverka säkerheten för soldaterna i Afghanistan
            och inte heller i Kosovo.
          </note>
          <note>
            Generaldirektören i FRA Ingvar Åkesson har nämnt att det inte
            påverkar. Då tycker jag inte att Folkpartiets Allan Widman ska
            stå här och peka på att det kan göra det. Det kan skapa en signal
            ute i samhället att vi inte tar de uppgifter vi har internationellt
            som vi fattat beslut om på allvar.
          </note>
          <note>
            Den största risken för våra soldater i Afghanistan i dag är att
            vi inte får tillräcklig underrättelseinformation från Nato. Det
            har försvarsminister Mikael Odenberg skrivit ett skarpt brev om
            till representanter där. Det tycker jag är jättebra. Det markerar
            tydligt att när vi gör en internationell insats ska vi också ha
            full information när det gäller underrättelseverksamheten. Det
            vet Allan Widman om. Därför tycker jag att det var ett ganska
            lågt skott som avsköts från Folkpartiet när det gäller den delen.
          </note>
          <note>
            Jag kan replikera på alla alliansens partier. Men jag förutsätter
            att alla partier talar för samma sak. Därför mötte jag Staffan
            Danielsson med repliker om varför vi anser att vi inte har blivit
            tillräckligt tillgodosedda. Vi kände att det fanns en dold agenda.
            Det fanns en känsla av att vi inte togs på allvar i den diskussion
            vi hade.
          </note>
          <note>
            Det var därför vi blev oroade utifrån frågan om den personliga
            integriteten som vi ville stärka ytterligare. Där blev vi inte
            riktigt tillgodosedda. Om vi hade bearbetat frågorna tidigare
            kanske vi hade varit där.
          </note>
          <note type="speaker">
            Anf. 128 ALLAN WIDMAN (fp) replik:
          </note>
          <note>
            Herr talman! Jag förstår att Peter Jonsson är orolig för att
            bilden ska bli att detta äventyrar svenska säkerhetsintressen.
            Jag är helt övertygad om att det gör det.
          </note>
          <note>
            Om Peter Jonsson läser propositionen från pärm till pärm, eller
            i varje fall genom hela omslaget, märker han att väldigt mycket
            av motiveringen handlar just om att stärka säkerheten för svenska
            män och kvinnor på fredsfrämjande uppdrag i världen. Detta kan
            inte vara någon som helst överraskning för Peter Jonsson.
          </note>
          <note>
            Jag tycker inte heller att de förslag till förbättringar som
            Socialdemokraterna nu lämnar i sin reservation är av den karaktären
            att de hade höjt förslaget. Tillåt mig, herr talman, att exemplifiera.
          </note>
          <note>
            Man vill att tydligare regler ska införas för hur information
            som man får vid signalspaning får användas. Vad betyder det? Sådant
            kan inte läggas till grund för konstruktiva förhandlingar och
            än mindre för någon lagstiftning. Jag tycker inte att Socialdemokraterna
            har tagit sitt ansvar. Jag tycker inte att Socialdemokraterna
            har tillvaratagit de möjligheter till överenskommelser som fanns.
          </note>
          <note>
            Nu vet jag, precis som Staffan Danielsson sade tidigare, att
            ni har olika viljor i partiet. Det kan man möjligen ha respekt
            för. Men det är tråkigt att ni inte har velat medverka till att
            förbättra på ett område på många olika plan och samtidigt gett
            oss bättre förutsättningar att vidmakthålla nationell säkerhet.
          </note>
          <note type="speaker">
            Anf. 129 PETER JONSSON (s) replik:
          </note>
          <note>
            Herr talman! Att vi inom det stora partiet Socialdemokraterna
            har olika synpunkter och åsikter om de förslag vi röstar igenom
            i riksdagen är för oss en självklarhet. Frågan är vilken debatt
            som har funnits inom alliansen.
          </note>
          <note>
            Jag vet att det har funnits olika åsikter om förslaget sedan
            tidigare. Vem slog näven i bordet och sade: Tyst med er nu! Följ
            rodret, nu kör vi! Det skulle jag gärna vilja veta. Det kommer
            vi aldrig att få svar på. Det kommer aldrig att bli en offentlig
            handling.
          </note>
          <note>
            Det är helt klart, Allan Widman, att vi var på väg. Vi hade förslag
            till stärkningar av den personliga integriteten i förhandlingarna
            tillsammans med Karin Enström här att dela upp Fun i två delar
            med en tillståndsenhet och en kontrollenhet. Vi skulle hitta katalogisering
            för vissa av frågorna när det gällde sökbegrepp och liknande.
          </note>
          <note>
            Men det var en fråga som vi kände var viktig och som vi ville
            ha utredd innan vi fattade beslutet. Om man då från alliansens
            sida hade sagt att man skjuter på propositionen ett halvår och
            utreder de saker som vi krävde skulle utredas så hade vi kanske
            stått i ett annat läge. Men nej, man skulle fatta beslutet då.
            När man hårdfast står fast vid tidsgränsen på det sättet faller
            man på eget grepp. Och det är just det som Allan Widman nu har
            gjort.
          </note>
          <note>
            Jag säger som förut: Kom inte och skyll på oss för att lagstiftningen
            inte går igenom! Det är ni som sitter i majoritet i dag. Det är
            ni som besitter Rosenbad, som ni sjöng på fotbollsmatchen i går.
            Ni måste ta det ansvaret, se till att hoppa ur oppositionsgarderoben
            och tillverka politik. Om ni vill ha med oss gör det på ett sätt
            så att vi känner att det finns en trygghet i det samarbete vi
            i så fall ska ha!
          </note>
          <note type="speaker">
            Anf. 130 ALLAN WIDMAN (fp) replik:
          </note>
          <note>
            Herr talman! Jag vet att socialdemokratins ledande företrädare
            approcherades cirka tre månader innan dess att propositionen gick
            i väg till riksdagen. Det var inte så att det snabbt stängdes
            några dörrar. Alla möjligheter fanns, men det fanns uppenbarligen
            inget intresse. Det är naturligt mot bakgrund av det som Peter
            Jonsson säger; vi har haft olika åsikter om det här. Därför förstår
            jag att frestelsen att säga nej blir stor. Det är naturligtvis
            det allra enklaste.
          </note>
          <note>
            Det jag inte förstår är varför man i så fall skriver en mycket
            lång reservation där man i huvudsak ägnar sig åt att slå in redan
            öppna dörrar. Det står i reservationen att även terrorism bör
            ingå i försvarsunderrättelsens mandat. Men herregud det vet vi
            väl alla att det gör! Tillståndsgivning ska också gälla sökorden,
            står det. Men så är det ju redan nu. Det talas om oberoende organ
            för efterhandskontroll. Fun blir en självständig myndighet. Den
            har judiciell kompetens, som ni skriver. De ska kontrollera i
            efterhand. Redovisning ska ske en gång om året till riksdagen,
            säger ni också. Jag förstår inte hur man kan reservera sig mot
            någonting som faktiskt framgår av det betänkande som utskottets
            majoritet nu har enat sig omkring.
          </note>
          <note type="speaker">
            Anf. 131 ELSE-MARIE LINDGREN (kd):
          </note>
          <note>
            Herr talman! Det har varit en lång och livlig debatt. Det är
            inte så lätt att komma som en av de sista talarna, för det blir
            en del upprepningar i och med det jag tänker säga. Men det är
            viktigt att betona vad vi anser och vad vi kristdemokrater tycker
            om det här.
          </note>
          <note>
            Jag börjar med att yrka bifall till utskottets förslag i betänkandet
            i dess helhet.
          </note>
          <note>
            Det förslag som vi i dag diskuterar möjliggör ett säkrare Sverige.
            Signalspaning har bedrivits under många år till skydd för landets
            säkerhet. Teknikutvecklingen medför nu ett behov av att signalspaning
            även kan göras i kabel eftersom alltmer information sprids via
            kabel och inte via etern.
          </note>
          <note>
            Sverige måste bibehålla förmågan att avvärja och bemöta hot mot
            landets säkerhet. Signalspaning är en viktig metod för att kunna
            göra självständiga och goda omvärldsbedömningar som sedan kan
            ligga till grund för regeringens utrikes-, säkerhets- och försvarspolitik.
          </note>
          <note>
            En liknande omställning har skett i de flesta andra länder med
            kompetens på detta område. Bland EU-länderna har till exempel
            Storbritannien, Tyskland och Nederländerna nyligen lagreglerat
            verksamheten.
          </note>
          <note>
            Den nya lagen behövs för att anpassa signalspaningen till den
            tekniska utveckling som sker, som jag tidigare har sagt. Men den
            behövs också för att skapa ett starkare skydd för den enskildes
            integritet än det som finns i dag.
          </note>
          <note>
            Vi ska vara medvetna om att signalspaning kommer att utföras
            oavsett vad vi kommer fram till här i dag. Vill vi att den ska
            ske reglerad i lag eller inte? Det är det som är frågan.
          </note>
          <note>
            Jag har full förståelse för den diskussion som har förts om utvidgningen
            av de signaler som får tas in. Vid all övervakning finns det risk
            för att något material hamnar i orätta händer. Det är anledningen
            till att vi har vidtagit så rigorösa säkerhets- och integritetsåtgärder
            som bara är möjligt. Kristdemokraterna har varit noga med att
            signalspaningen ska utformas så att risken för att informationen
            missbrukas eller hamnar i orätta händer minimeras så långt det
            någonsin är möjligt.
          </note>
          <note>
            Herr talman! Det som är aktuellt är endast information av betydelse
            för landets säkerhet. Det handlar om det vi kallar för försvarsunderrättelseverksamhet,
            det vill säga om det gäller utländska förhållanden och om yttre
            hot mot landet förekommer. Av alla de mejl, fax och telefonsamtal
            som går igenom kablarna kommer endast en ytterligt liten mängd
            i fråga. Man brukar tala om att det är ett meddelande av tio miljarder
            som kan komma i fråga och undersökas utifrån fastställda sökord.
            Det är alltså en oerhört liten mängd vi talar om. Avsikten är
            att kolla företeelser och trender allt för att stärka landets
            säkerhet. Ingenting sparas, utan det som passerar är borta.
          </note>
          <note>
            Intrycket från en del medier och även från vissa partier här
            i kammaren har tyvärr ibland varit att vartenda samtal, mejl och
            fax ska läsas eller lyssnas av, till och med av någon fysisk person.
            Det vore naturligtvis ytterligt skrämmande. Man kan väl säga så
            här: Ska vi behöva signalspaning över huvud taget? Också Staffan
            Danielsson var inne på detta. Det kan jag som medborgare beklaga.
            Men vi som politiker har ett ansvar för att så långt det är möjligt
            skydda landets medborgare mot yttre hot.
          </note>
          <note>
            Därför kommer jag och Kristdemokraterna att ställa upp på att
            FRA får den här möjligheten om alla de kontroll-, rättssäkerhets-
            och integritetsskyddande mekanismer som både vi och Lagrådet kräver
            införs.
          </note>
          <note>
            Herr talman! Vi kristdemokrater har bidragit till att se till
            att de synpunkter som Lagrådet framförde arbetades in i propositionen.
            Redan i förslaget till lagrådsremiss såg vi till att ändringar
            som stärker integritets- och rättsskyddet infördes.
          </note>
          <note>
            Det handlar bland annat om att tydliga kontrollmekanismer och
            funktioner skapas för att garantera enskilda individers integritet.
            Varje uppdrag ska prövas av en särskild nämnd innan spaningen
            inleds. Det ska finnas insyn och kontroll under pågående spaningsprocess
            och efteråt.
          </note>
          <note>
            Majoriteten i utskottet har sett till att det vid tillståndsgivningen
            klart framgår att den ska gälla inriktning, beskrivning av behovet
            och proportionalitetsbedömning. Vidare ska det framgå vem som
            är uppdragsgivare. Vi har även slagit fast vikten av att beslutsfattandet
            om tillståndsgivningen och kontrollverksamheten ska ske organisatoriskt
            skilda åt. Man ska också en gång om året till riksdagen redovisa
            den granskning som har utförts och resultatet av denna.
          </note>
          <note>
            Herr talman! För oss kristdemokrater är både rikets skydd och
            den personliga integriteten viktiga. Därför gör vi bedömningen
            att regeringens förslag får anses fullt godtagbart när det gäller
            integritetsskyddet med det tillägg som utskottet har gjort.
          </note>
          <note>
            Vi är också glada över att vi i försvarsutskottets alliansgrupp
            har kunnat jobba i positiv anda med denna många gånger väldigt
            svåra fråga. Vi har lyckats hålla ihop, och jag tycker att det
            bådar gott för framtiden. Men jag känner stor besvikelse över
            Socialdemokraterna i denna fråga. Jag tycker att ni har visat
            prov på ett osedvanligt obstruerande.
          </note>
          <note>
            Ni hade, som vi tidigare har hört här, ett färdigt förslag till
            proposition som ni hade jobbat med i regeringsställning under
            lång tid och som nuvarande regering ärvde. Vi förbättrade förslaget,
            särskilt med hänsyn till integriteten. Och vad händer? Sedan är
            ni emot förslaget. Det är inte trovärdigt inför svenska folket,
            och det är ytterst olyckligt att vi i och med detta inte får någon
            bred överenskommelse över partigränserna i denna så angelägna
            fråga och uppgift.
          </note>
          <note>
            Genom att vilandeförklara det här förslaget möjliggör ni inte
            en effektiv underrättelse vid hot mot Sverige utanför rikets gränser,
            till exempel i Afghanistan, som Allan Widman så förnämligt lyfte
            upp.
          </note>
          <note>
            Slutligen vill jag ta upp integriteten igen. Den värnar vi alla
            om. Resultatet blir nu att Socialdemokraterna, Vänsterpartiet
            och Miljöpartiet kommer att bidra till att låta den signalspaning
            som pågått i decennier förbli oreglerad och utan begränsningar
            för integritetsintrång under ett väldigt viktigt år.
          </note>
          <note>
            I detta anförande instämde Annicka Engblom (m) och Allan Widman
            (fp).
          </note>
          <note type="speaker">
            Anf. 132 Försvarsminister MIKAEL ODENBERG (m):
          </note>
          <note>
            Herr talman! Jag har med stort intresse lyssnat på försvarsutskottets
            debatt om den proposition som regeringen har presenterat för riksdagen
            och vars förslag nu snart ska avgöras.
          </note>
          <note>
            Det har varit en hel del historiska betraktelser. Med risk för
            att upprepa något av det som redan har sagts vill även jag understryka
            att behandlingen av det här ärendet har varit en lång och kontinuerlig
            process. Peter Jonsson gav ett fullständigt formidabelt underkännande
            av den förra socialdemokratiska regeringens beredning. Det här
            är inte ett ärende som jag har hittat på, utan det har legat på
            regeringens bord sedan 2003. Men den socialdemokratiska regeringen
            mäktade inte med att ta fram ett förslag till riksdagen, trots
            att man, precis som Peter Jonsson sade i sitt inlägg och som många
            andra socialdemokratiska företrädare har framhållit, anser att
            detta i grunden är ett mycket viktigt ärende.
          </note>
          <note>
            Den socialdemokratiska gruppledaren i riksdagen, Britt Bohlin
            Olsson, sökte upp mig på våren 2006 när jag var gruppledare i
            oppositionen för att diskutera denna fråga och understryka hur
            viktigt regeringen ansåg att det var att få en teknikneutral lagstiftning
            på plats, en lagstiftning som möjliggjorde för FRA att signalspana
            också i trådförbindelser.
          </note>
          <note>
            Alice Åström har också klagat på beredningen. Nu kommer jag att
            beskyllas för arrogans igen av någon här inne, men jag tar den
            risken och säger: Detta är kvalificerat struntprat, herr talman.
            Beredningen är gedigen. I botten ligger två statliga offentliga
            utredningar och en departementspromemoria. Alla dessa handlingar
            är brett remissbehandlade. De är betydligt bredare remissbehandlade,
            vill jag gärna säga, än de förslag som den förra regeringen kom
            med på Justitiedepartementets område och som hade bäring på den
            personliga integriteten. Där var det smalare remissvändor än vad
            det var till exempel när det gäller den departementspromemoria
            som är ett av underlagsdokumenten till regeringens proposition
            i det här ärendet.
          </note>
          <note>
            Sanningen är också den att inte minst myndigheter som har särskild
            anledning att bevaka integritetsaspekter avgav positiva remissyttranden
            på denna departementspromemoria. Dit hör såväl JK, Justitiekanslern,
            som Justitieombudsmannaämbetet.
          </note>
          <note>
            Peter Rådberg åberopade Amnesty International. Jag vill gärna
            läsa högt ur det remissyttrande som Amnestys svenska sektion gav
            på departementspromemorian om en anpassad försvarsunderrättelseverksamhet.
            Där skrev man så här: Amnesty International, Amnesty, anser att
            remissen är en utredning som på ett mycket tillfredsställande
            sätt har gått igenom de problem som kan uppkomma vad gäller kränkning
            av fri- och rättighetsskyddet vid en anpassad försvarsunderrättelseverksamhet.
            Frågan om den personliga integriteten är central i denna utredning,
            men Amnesty anser att utredningen tar upp samtliga svåra uppgifter
            som ingår i den intresseavvägning som är aktuell.
          </note>
          <note>
            På ett annat ställe i remissvaret skriver Amnesty med bäring
            på diskussion om yttre militära kontra yttre hot mandatet för
            försvarsunderrättelseverksamhet ändras till yttre hot: Amnesty
            har ingen erinran mot denna förändring. Med tanke på den alltmer
            globaliserade världen och de konsekvenser som följer härav delar
            Amnesty remissförfattarnas syn att detta är en nödvändig förändring
            av svensk lag.
          </note>
          <note>
            Så långt Amnesty International.
          </note>
          <note>
            Jag vill gärna säga att för min del har hela processen från det
            att jag blev ansvarig varit inriktad på att försöka förstärka
            kontrollmekanismer, insyn och skydd för den enskildes integritet.
            Det är vad hela den beredningsprocess som jag har varit ansvarig
            för har gått ut på. Därtill har jag under hela den processen haft
            en öppen dörr till Socialdemokraterna.
          </note>
          <note>
            Peter Jonsson beklagade att jag inte hade tagit kontakt redan
            före lagrådsremissen. Hade jag gjort det, satt mig ned och förhandlat
            med Socialdemokraterna, hade verkligheten sett annorlunda ut.
            Då kan jag berätta varför Socialdemokraternas gruppledare, Britt
            Bohlin Olsson, var lite sen till Socialdemokraternas julfest.
            Det var därför att hon satt på sitt rum tillsammans med mig och
            diskuterade just denna fråga. Där räckte jag fram den utsträckta
            hand som har förblivit utsträckt under hela processen. Det finns
            ett och annat ytterligare vittne som känner till detta.
          </note>
          <note>
            Under den här processen har vi också fortlöpande tillfört förbättringar
            av skyddet för den personliga integriteten, av insynen i verksamheten,
            av kontroll och uppföljning. Jag tog initiativ till totalt tolv
            förändringar före det att vi presenterade lagrådsremissen. Jag
            fick inget svar på min inbjudan den där aftonen i december på
            den socialdemokratiska gruppledarens rum, men det kom förstås
            fram synpunkter ändå. Vi gjorde totalt tolv förändringar. Det
            handlade bland annat om att tydliggöra gränsdragningen mellan
            försvarsunderrättelseverksamhet å ena sidan och polisiär verksamhet
            å den andra sidan.
          </note>
          <note>
            Jag kan säga att det är just när det gäller den här gränsdragningen
            som mycket av förvirringen i debatten har rört sig. Jag vill därför
            än en gång understryka att försvarsunderrättelseverksamheten inte
            handlar om övervakning. Den handlar inte om att jaga individer,
            utan den handlar om att kartlägga utländska förhållanden och yttre
            företeelser som kan utvecklas till hot mot vårt land och mot svenska
            intressen.
          </note>
          <note>
            Därför säkerställer vi också med den här lagstiftningen att de
            polisiära myndigheterna inte kan kringgå det regelverk som finns
            om till exempel förhands domstolsgodkännande för att avlyssna
            enskilda individer genom att gå via försvarsunderrättelsemyndigheterna.
          </note>
          <note>
            En annan förändring före lagrådsremissen var att vi tillförde
            ett insynsråd vid myndigheten FRA, som inom parentes sagt, trots
            sitt namn, inte är en militär myndighet utan en civil myndighet.
          </note>
          <note>
            Sedan gick det en remiss till Lagrådet. Vi fick Lagrådets synpunkter
            och införde ytterligare nio förändringar. De handlade bland annat
            om noggrannare regler för tillståndsgivningen, noggrannare regler
            för hur uppgifter som inte ska inhämtas ska förstöras och precisering
            av tillstånds- och kontrollmyndigheterna.
          </note>
          <note>
            Dörren till Socialdemokraterna stod fortfarande öppen, men det
            hördes inte så mycket. Inte ens när vi lade en proposition på
            riksdagens bord hördes det något. Det kom inga motförslag. Det
            kom en sladdrig A 4-sida som kommittémotion med ett yrkande om
            avslag på propositionen men inga konkreta förslag till förändringar.
            Vår dörr stod fortfarande öppen.
          </note>
          <note>
            Efter propositionen har sedan försvarsutskottet under sin behandling
            tillfört ytterligare fem förbättringar. Det har bland annat att
            göra med den katalog som även Socialdemokraterna har uttryckt
            önskemål om. Det handlar om årlig rapportering från regeringen.
            Det handlar om kontrollstation år 2011. Även i den här processen
            var dörren till Socialdemokraterna öppen.
          </note>
          <note>
            Peter Jonsson, Socialdemokraternas företrädare i utskottet, presenterade
            också ett antal konkreta ändringsförslag för alliansens företrädare
            i utskottet. Vi kunde efter en genomgång av dem säga att om detta
            var Socialdemokraternas position var det fullt möjligt att träffa
            en uppgörelse, men vi hade en fråga: Står den socialdemokratiska
            riksdagsgruppen och den socialdemokratiska gruppledningen bakom
            Peter Jonssons ändringsförslag? Vi fick aldrig något svar på den
            frågan. I stället utlystes en presskonferens där det meddelades
            att regeringen minsann hade bränt alla broar och det skulle inte
            bli någon uppgörelse här. Jag beklagar detta.
          </note>
          <note>
            Nu har jag fått svar på varför detta skedde. Det berodde enligt
            Peter Jonsson på att han hade läst i tidningen att jag hade sagt
            att om vi inte kom överens med Socialdemokraterna skulle det bli
            ett beslut i riksdagen ändå.
          </note>
          <note>
            Det är väldigt sant att jag på en fråga från en journalist om
            vad som skulle hända om förhandlingarna inte lyckades gav ett
            sådant svar. Det är dock mycket märkligt att det kan förvåna någon.
            Vad hade Peter Jonsson trott skulle hända om man inte kom överens
            i förhandlingarna? Trodde han att regeringen skulle lägga sig
            ned och dö, avgå, be om ursäkt eller dra tillbaka propositionen?
          </note>
          <note>
            Under de 15 år jag har suttit i riksdagen har det aldrig hänt
            att en socialdemokratisk regering under motsvarande förhållanden
            har gjort något sådant. Jag tror inte heller att Peter Jonsson
            i djupet av sitt hjärta hade förväntat sig att den borgerliga
            regeringen skulle ge oppositionen en total vetorätt mot en proposition
            som regeringen lagt på riksdagens bord.
          </note>
          <note>
            Jag beklagar att det inte var en möjlighet att nå denna breda
            enighet, för jag vet att Peter Jonsson, Ulrica Messing och andra
            företrädare för Socialdemokraterna i djupet av sina hjärtan vet
            att detta är en viktig verksamhet och att det finns ett behov
            av den här nya lagstiftningen.
          </note>
          <note>
            Med den grunden borde det möjligen sakligt sett ha varit möjligt
            att komma fram till en uppgörelse. Samtidigt ger det som nu har
            hänt uttryck för en viss politisk logik, för det är klart att
            om Socialdemokraterna under tre år i regeringsställning inte har
            mäktat med att få fram en proposition till riksdagen varför ska
            då partiet i opposition hjälpa en lätt förhatlig alliansregering
            att baxa ett kontroversiellt lagförslag genom riksdagen?
          </note>
          <note>
            Det är klart att det finns mycket politisk logik som talar för
            att man ställer sig vid sidan av processen. Jag ska inte spekulera
            i vad som hade hänt om rollerna hade varit omvända. Jag tror att
            det i alla partier finns våndor kring den exakta och närmare utformningen
            av de här lagförslagen för att de innehåller väldigt grannlaga
            avvägningar.
          </note>
          <note>
            Samtidigt fick vi redan i samband med lagrådsremissen och före
            det att regeringen och försvarsutskottet tillförde nya förbättringar
            ett väldigt tydligt besked från justitieråden och regeringsråden
            i Lagrådet. De konstaterade att beredningsunderlaget var tillräckligt
            både till sin omfattning och till sin kvalitet. Man landade i
            slutsatsen att vi nått en godtagbar balans mellan å ena sidan
            nationella säkerhetsintressen och å andra sidan enskilda medborgares
            fullt legitima krav på skydd för integriteten mot intrång från
            överheten.
          </note>
          <note>
            Därefter har vi alltså tillfört ytterligare förstärkningar. Jag
            vill gärna säga att det är många som har varit delaktiga i detta,
            inte bara i försvarsutskottet, utan ledamöter i alla allianspartiernas
            riksdagsgrupper har varit delaktiga. De har artikulerat synpunkter
            invändningar ibland farhågor, frågor och önskemål. Det har varit
            en viktig del i den process som har lett fram till försvarsutskottets
            betänkande. Jag vill ta tillfället i akt att tacka alla de ledamöter
            som har bidragit, ibland säkert med blandade känslor.
          </note>
          <note>
            Samtidigt, herr talman, vill jag säga att den socialdemokratiska
            gruppens agerande är lite paradoxalt i den meningen att ni ju
            bejakar kärnan i regeringens förslag. Den kontroversiella kärnan.
            Den kontroversiella potentiellt integritetskränkande kärnan som
            innebär att man tillåter Försvarets radioanstalt att signalspana
            inte bara i etern utan också i tråd.
          </note>
          <note>
            Trots att ni är med på det har ni inte orkat bidra med motionsförslag
            eller med en vilja som ni har varit beredda att fullfölja i försvarsutskottet
            för att träffa en uppgörelse.
          </note>
          <note>
            Herr talman! Nu har vi då kommit till det stadium när Socialdemokraterna,
            Vänstern och Miljöpartiet alla åberopar 2 kap. 12 § tredje stycket
            regeringsformen för att vilandeförklara regeringens lagförslag
            i ett år. Den bestämmelsen i regeringsformen har kommit till för
            att ge utrymme för eftertanke.
          </note>
          <note>
            Jag har varit parlamentariker i mer än 15 år och tycker att det
            är viktigt med ett grundlagsreglerat minoritetsskydd. Mot den
            bakgrunden skulle det vara mig fullständigt främmande att kritisera
            den folkvalda riksdagen för att utnyttja de skyddsbestämmelser
            som finns i regeringsformen och riksdagsordningen.
          </note>
          <note>
            Samtidigt beklagar jag naturligtvis att vi tappar ett år då viktiga
            delar av försvarsunderrättelseverksamheten går på låg fart, och
            där vårt beroende av utländska makters underrättelsetjänster ökas.
          </note>
          <note>
            Med det sagt vill jag också peka på att det finns ett drag av
            obstruktion eller tricksande i det konkreta yrkande som de tre
            partierna har lagt på riksdagens bord. Där yrkar man inte bara
            på att den lagstiftning som konstitutionsutskottet har identifierat
            som havande bäring på integritetsskyddet ska förklaras vilande.
            Även lagen om försvarsunderrättelseverksamhet vill de tre partierna
            förklara vilande.
          </note>
          <note>
            Jag vill bara påpeka att med dagens lag om försvarsunderrättelseverksamhet
            är det i princip fritt fram för FRA att göra precis vad som helst
            så länge det finns en inriktning och så länge man håller sig till
            etern. Med det förslag som vi har lagt på riksdagens bord begränsar
            man verksamheten till att gälla utländska förhållanden, och man
            preciserar också att FRA inte får ägna sig åt någonting som har
            med brottsbekämpning att göra.
          </note>
          <note>
            Följaktligen innebär det socialdemokratiska, miljöpartistiska
            och vänsterpartistiska yrkandet om vilandeförklaring på den punkten
            någonting helt annat än skydd för den enskildes integritet.
          </note>
          <note>
            Detta leder mig slutligen över till det som jag tycker har varit
            en brist i debatten, nämligen oförmågan att se båda sidorna av
            myntet i denna fråga. Jag sticker inte under stol med att det
            finns inslag i detta lagpaket som inrymmer en potentiellt ökad
            risk för intrång i den enskildes integritet. Det är klart att
            om man inför en teknikneutral lagstiftning så att en myndighet
            som i dag kan spana i etern också får möjlighet att vidga den
            spaningen till att även gälla signaler i trådförbindelser innebär
            det en utökning av spaningsmöjligheten och därmed också en utökning
            av den potentiella risken för intrång. Samtidigt är det just den
            delen som Socialdemokraterna bejakar.
          </note>
          <note>
            Vad man hela tiden glömmer bort i debatten är den andra sidan,
            det som innebär en potentiell förstärkning av integritetsskyddet.
            Signalspaning är någonting som FRA har bedrivit i etern i 60 år
            utan någon som helst lagreglering. Tidigare har svenska myndigheter
            även tappat trådförbindelser. Det är i dag ingen hemlighet att
            förbindelserna mellan Berlin och den tyska legationen i Stockholm
            avlyssnades under andra världskriget.
          </note>
          <note>
            Nu får vi med regeringens proposition och försvarsutskottets
            förslag till stånd en reglering också av kontrollmekanismer, insyn
            och integritetsskydd. Det är någonting som har saknats i 60 år
            utan att man har hört Alice Åström eller någon annan här inne
            klaga över sakernas tillstånd.
          </note>
          <note>
            Jag tycker att man bör se båda de här sidorna. Vi får nu dessutom
            regler till skydd för den enskildes integritet som våra högsta
            jurister i Lagrådet tycker är väl avvägda.
          </note>
          <note>
            Det finns mellan de tre oppositionspartierna en gemensam kritikpunkt.
            Det handlar om att man ska ersätta yttre militära hot med yttre
            hot i lagstiftningen. Detta är ett förslag som ger uttryck för
            hur mångfasetterad den säkerhetspolitiska hotbilden har blivit
            i den moderna världen. Internationell terrorism men också traditionella
            militära konflikter inrymmer i dag både en militär och en civil
            sida.
          </note>
          <note>
            När vi skickar ut trupp i utlandet har vi ett ansvar att kartlägga
            förutsättningarna för deras verksamhet. Det inrymmer också både
            civila och militära aspekter. Vi kan ha ett behov av att kartlägga
            IT-hot som kan komma att riktas mot vårt land. Man kan fråga sig
            om spridning av biologisk smitta är ett väpnat eller militärt
            hot, eller om det inte är det.
          </note>
          <note>
            Herr talman! Denna proposition handlar om viktiga och nationella
            svenska säkerhetsintressen. Försvarsunderrättelseverksamhet handlar
            om utländska förhållanden. Det handlar om yttre hot mot vårt land
            och mot svenska intressen. Det handlar om att kartlägga företeelser,
            mönster och samband. Det handlar däremot inte om att övervaka
            svenska medborgare. Det handlar inte om att bekämpa brott, för
            till det har vi polisen. Det handlar över huvud taget inte om
            att jaga enskilda individer.
          </note>
          <note>
            Jag utesluter inte att försvarsunderrättelseverksamheten skulle
            kunna snubbla över en terrorist i Sverige som har samband med
            terroristceller utomlands. Men skulle man göra det kommer dessa
            uppgifter att lämnas över till de polisiära myndigheterna som
            sedan får gå till domstol för att få ett förhandsgodkännande om
            man vill avlyssna individen i fråga.
          </note>
          <note>
            Än mindre handlar denna verksamhet om att det sitter långa rader
            av män i slokhatt med hörlurar på huvudet och avlyssnar medborgarnas
            e-post och telefontrafik. Detta handlar om en automatisk avtappning
            av en mycket liten del av den trafik som passerar våra gränser,
            trafik som sedan ska dechiffreras, översättas och läggas till
            grund för underrättelserapport. Det är ingen verksamhet där man
            blir uppfångad därför att man skriver bomb, al-Qaida eller terrorist
            i sitt e-postmeddelande, utan det är en oerhört sofistikerad verksamhet
            som inte riskerar att drabba någon i denna kammare och knappast
            heller någon svensk medborgare med hederliga avsikter.
          </note>
          <note>
            I detta anförande instämde Annicka Engblom och Karin Enström
            (båda m), Staffan Danielsson (c) och Allan Widman (fp).
          </note>
          <note type="speaker">
            Anf. 133 PETER JONSSON (s) replik:
          </note>
          <note>
            Herr talman! Om man jämför med andra politikområden som finns
            här i riksdagen och på departementen är det klart att denna fråga
            har blivit bättre beredd än många andra frågor. På vissa andra
            områden får vi knappt ens yttra oss. På det sättet är det helt
            klart, precis som försvarsministern pekade på här, att det har
            funnits en historia bakom det föreliggande förslaget.
          </note>
          <note>
            Men jag kan ändå inte komma fram till sans och förnuft. Vi var
            nästan överens om propositionen och de förslag som vi hade lämnat,
            de tio punkterna som vi har talat om här i dag. Det återstod kanske
            två tre förslag. Och det handlade om utredningar när det gäller
            den enskildes integritet, och det handlade om huruvida en domstol
            eventuellt skulle få yttra sig om regeringsbeslut. Det skulle
            kanske på några månader ha kunnat göras ett utredningsförslag
            om detta. På det sättet hade vi fått en helhetsbild.
          </note>
          <note>
            Om nu den historia som försvarsministern pekade på här har funnits,
            och det är jag helt övertygad om, så varför väntade man då inte
            en, två eller tre månader? Då hade förslaget kanske funnits där,
            och vi hade varit överens. Utifrån detta perspektiv tycker jag
            att försvarsministern inte tog den möjlighet som fanns att skapa
            en lagstiftning genom en blocköverskridande överenskommelse.
          </note>
          <note>
            Det finns delar i detta som inte nämns i dag. I vissa specifika
            fall kan man få avlyssna en enskild person nationellt. Det står
            så. Det är egentligen detta som är viktigt och som vi har pekat
            på, nämligen att det i ett sådant läge kan finnas förutsättningar
            för att ett domstolsförfarande skulle kunna genomföras. Men vi
            kom inte i mål där, och det tycker jag är synd. Men, som sagt,
            det finns ytterligare en chans. Det är ett år kvar tills frågan
            tas upp igen.
          </note>
          <note type="speaker">
            Anf. 134 Försvarsminister MIKAEL ODENBERG (m) replik:
          </note>
          <note>
            Herr talman! Problemet är att det egentligen inte var någonting
            nytt i den kravlista som Socialdemokraterna presenterade, de tio
            punkterna. Samtliga dessa frågor hade varit föremål för en ganska
            grundlig diskussion och en ganska grundlig beredning, inte minst
            under den tid som Socialdemokraterna satt i kanslihuset. Vi var
            från alliansens företrädare i försvarsutskottet beredda att föra
            diskussionen till slut med Peter Jonsson.
          </note>
          <note>
            Peter Jonsson frågade varför man inte kunde vänta några månader.
            Den frågan stod aldrig på kartan därför att de förslag som Peter
            Jonsson presenterade för de borgerliga kollegerna i försvarsutskottet
            inte innebar att man skulle uppskjuta någonting utan faktiskt
            innebar ett krav på en utredning som alliansens företrädare var
            beredda att möta. Problemet var bara att man aldrig fick svar
            på frågan: Vem pratar Peter Jonsson för? Pratar Peter Jonsson
            för Peter Jonsson, eller pratar Peter Jonsson för Socialdemokraterna?
            Den frågan ställdes upprepade gånger. Jag ställde den också till
            Socialdemokraternas gruppledare. Står den socialdemokratiska gruppstyrelsen
            bakom Peter Jonssons förslag? Gör den det blir det en uppgörelse.
            Men vi måste få det beskedet. Svaret blev den utlysta presskonferensen
            då alla broar brändes.
          </note>
          <note>
            Jag har egentligen inget behov av att hålla på och vegetera över
            det förflutna eftersom det blir ganska fåniga diskussioner där
            olika skuldbördor ska fördelas. Jag kan bara ärligt säga att min
            ambition hela tiden har varit att ha en öppen attityd. Jag har
            hela tiden haft en ärlig avsikt att få med Socialdemokraterna.
            Jag har vid upprepade tillfällen gett uttryck för denna ambition,
            både till försvarsutskottets ordförande och till den socialdemokratiska
            gruppledaren i riksdagen. Sedan kan vi säkert ha olika uppfattningar
            om vad som gick fel och varför det inte gick att nå en framgång.
            Jag bara konstaterar och beklagar detta. Jag har hela tiden haft
            uppfattningen att det är bättre att få en bra lagstiftning på
            plats även om det tar ett år extra än att få en dålig lagstiftning
            på plats nu. Jag konstaterar att vi får en bra lagstiftning på
            plats om ett år.
          </note>
          <note type="speaker">
            Anf. 135 PETER JONSSON (s) replik:
          </note>
          <note>
            Herr talman! Då finns det ett år för att jobba vidare med att
            göra förslaget ännu bättre.
          </note>
          <note>
            Jag vill tydligt påpeka att jag i diskussionen med era företrädare
            nämnde möjligheten att skjuta på propositionen för att få svar
            på de frågor som vi ställde i utredningen. Jag litade naturligtvis
            på att den dialogen fanns. Jag tror att den fanns mellan utskottets
            medlemmar och Försvarsdepartementet.
          </note>
          <note>
            Jag kan ställa samma fråga till försvarsministern som jag har
            gjort tidigare i och med utspelen om bilden av förhandlingarna.
            Jag har förhandlat ganska mycket på den fackliga sidan och även
            på den politiska sidan. Och det var inte smart att gå ut i princip
            samma dag som ni satt i reella diskussioner och säga: Vad spelar
            det för roll? Vi behöver ändå inte Socialdemokraterna.
          </note>
          <note>
            Ni har majoritet så att ni kan driva igenom frågan. Men det fanns
            i alla fall en vilja från försvarsministern och alliansen att
            vi skulle vara med på vagnen på detta område.
          </note>
          <note>
            Frågan är om detta gjorde läget eller situationen bättre. Sedan
            har det funnits andra uttalanden från försvarsministern som också
            kanske kan reta upp en och annan i vårt socialdemokratiska parti.
            Men så är livet emellanåt. Ibland hoppar det grodor ur munnen,
            och då får man försöka ta ansvar för det.
          </note>
          <note>
            Men, som sagt, helt klart är det så att vi på många områden är
            överens när det gäller denna lagstiftningsfråga. Nu gäller det
            bara för försvarsministern att fundera på om han vill ha med socialdemokratin
            eller inte när frågan kommer tillbaka igen.
          </note>
          <note type="speaker">
            Anf. 136 Försvarsminister MIKAEL ODENBERG (m) replik:
          </note>
          <note>
            Herr talman! Vi har inte gjort några utspel. Däremot fick jag,
            när jag besökte riksdagsjournalisterna, frågor om vad som händer
            med signalspaningen. Jag sade att förhandlingar pågick i utskottet,
            att jag inte var en del i dem men att jag med departementet i
            bakgrunden naturligtvis fanns med som ett bollplank för våra företrädare
            i försvarsutskottet, att diskussionen pågick och att vi gärna
            ville nå en uppgörelse.
          </note>
          <note>
            Jag fick följdfrågan: Vad händer om ni inte når en uppgörelse?
            Jag sade att förslaget då kommer att köras igenom, vilket är en
            självklarhet. Och det vet Peter Jonsson. Som jag antydde i talarstolen
            är det inte en grund för regeringen att lägga sig ned och dö.
            Men det var inget utspel.
          </note>
          <note>
            Givet Peter Jonssons och möjligen någon annan socialdemokrats
            reaktion på artikeln var det naturligtvis så att svaret på frågan
            inte gjorde situationen bättre.
          </note>
          <note>
            Men en man med erfarenhet av facklig förhandlingsverksamhet är
            nog så pass upphöjd att han förmår skilja på verkligheten och
            rubriksättningen i en tidning.
          </note>
          <note type="speaker">
            Anf. 137 ALICE ÅSTRÖM (v) replik:
          </note>
          <note>
            Herr talman! Egentligen skulle hela det sista replikskiftet och
            en hel del av denna debatt kunna stå för sig själv som en förklaring
            till varför det är omöjligt för Vänsterpartiet att ställa sig
            bakom detta och varför vi anser att detta inte är tillräckligt
            berett.
          </note>
          <note>
            Detta handlar om ett lagstiftningsarbete som rör den enskilde
            individen och som rör grundläggande konventioner och vår grundlag.
            Man får höra hur detta helt enkelt har varit föremål för en förhandling
            hit och dit. Det sägs att den sade det, den var dum, den hade
            gjort det och så vidare. Är det ett lagstiftningsarbete som är
            värdigt riksdagen? Är det detta som kallas för ett grundligt berett
            och väl genomarbetat ärende med en ordenlig utredning, med en
            ordentlig analys och med en avvägning när det gäller grundlagar
            och konventioner? Nej, förhandlingar och diskussioner visar att
            det fanns grundläggande brister i det arbete som låg bakom propositionen.
          </note>
          <note>
            Herr talman! Jag ska lyfta fram två saker.
          </note>
          <note>
            Den ena saken är, som jag sade i mitt anförande, att det har
            skett många förbättringar. Det finns förstärkningar här när det
            gäller försvarets underrättelseverksamhet som är positiva. Det
            gäller då där det har varit en brist på reglering. Det har också
            blivit förbättringar under behandlingens gång, vilket jag också
            har påpekat.
          </note>
          <note>
            Men att säga att det utvidgade mandat som också ligger i det
            här beslutet egentligen skulle innebära att man kan fortsätta
            som tidigare, att det då inte är någon skillnad alls och att det
            inte är reglerat är inte sanningen. Det utvidgade mandatet, från
            yttre militära hot för underrättelseverksamheten till yttre hot,
            innebär att du faktiskt har en helt annan signalspaning, även
            enligt dagens modell. Om det inte skulle innebära någon förändring
            alls förstår jag inte varför man ens skulle lägga fram förslaget.
          </note>
          <note type="speaker">
            Anf. 138 Försvarsminister MIKAEL ODENBERG (m) replik:
          </note>
          <note>
            Herr talman! Jag börjar bakifrån. Jag vill faktiskt bestrida
            att förändringen från definitionen yttre militära hot till definitionen
            yttre hot i förslaget till lag om försvarsunderrättelseverksamhet
            är någonting som innebär ett stort integritetshot. Jag bestrider
            bestämt detta.
          </note>
          <note>
            Den potentiella risken för intrång i integriteten ligger i att
            man ger FRA den möjlighet som också Socialdemokraterna bejakar
            att vidga signalspaningen från att bara gälla etern till att också
            gälla kommunikation som överförs i tråd.
          </note>
          <note>
            Förändringen till definitionen yttre hot är en ren anpassning
            till den mycket mer mångfasetterade hotbild som vi i dag har att
            hantera. Gårdagens värld var i det hänseendet mycket enklare.
          </note>
          <note>
            Det är inte lätt, vill jag gärna säga, att vara statsråd det
            har jag nu upptäckt. Om man är beredd att lyssna och beredd att
            anpassa framställs det som ett jätteschackrande. Nu är det ultimata
            beviset på en slarvig beredning att vi är beredda att lyssna på
            Socialdemokraterna och att föra en diskussion med dem. Det är,
            ärligt talat, en något märklig uttolkning att beredvillighet att
            lyssna på oppositionen i riksdagen nu tolkas som att det funnits
            grundläggande brister som man absolut måste rätta till.
          </note>
          <note>
            Alice Åström ska inte vara purken för att hon inte blev inbjuden.
            Det berodde ju på att ni redan i utgångsläget sagt att ni inte
            är särskilt intresserade av en fungerande försvarsunderrättelseverksamhet
            som inkluderar teknikneutral signalspaning. Då finns det liksom
            inte så mycket att resonera om, Alice Åström!
          </note>
          <note type="speaker">
            Anf. 139 ALICE ÅSTRÖM (v) replik:
          </note>
          <note>
            Herr talman! Jag ska inte förlänga debatten så väldigt mycket
            mer. Men jag vill säga: Nej, jag är inte det minsta purken för
            att jag inte blev inbjuden till samtalen och överläggningarna.
            Enligt beskrivningen här har det uppenbarligen inte bara varit
            trevligt, utan det här har också föranlett en tuffare diskussion
            emellanåt.
          </note>
          <note>
            En annan sak som jag vill lyfta fram är att det inte bara är
            jag och Vänsterpartiet som lyft fram kritik. Det kan låta så när
            man lyssnar på försvarsministern.
          </note>
          <note>
            Också jag blev lite förvånad när Amnesty lyftes fram som ett
            exempel med tanke på deras yttrande. Däremot hade man kunnat lyfta
            fram Advokatsamfundets, Polisförbundets och Säpos yttranden. Det
            finns en mängd remissinstanser som haft och som fortfarande har
            kritik och som inte delar försvarsministerns beskrivning av att
            det här är fullständigt okomplicerat, att det är fullständigt
            okomplicerat när det gäller den polisiära och den militära biten
            och att det är tydligt och klart. Det finns också personer som
            arbetar inom det här fältet som inte delar den uppfattningen.
          </note>
          <note>
            En sista sak som jag skulle vilja ta upp är följande. Det är
            farligt där vill jag rikta en uppmaning till försvarsministern
            att säga att det här inte berör enskilda individer. Det finns
            skrivningar i betänkandet som tydligt visar att det här inte får
            avse en viss fysisk person och att det inte direkt får hänföra
            till en viss fysisk person om det inte är av synnerlig vikt för
            verksamheten.
          </note>
          <note>
            Det finns ingen verksamhet som bara existerar och liksom finns
            där i luften. I slutändan landar allt i detta med enskilda individer.
            Terroristorganisationer, vapensmuggling eller militära hot, ja,
            allt som sker hänförs i slutändan till enskilda individer. Det
            som påstås om gränsdragningen är faktiskt inte sant. Det framgår
            om man noga granskar detta.
          </note>
          <note type="speaker">
            Anf. 140 Försvarsminister MIKAEL ODENBERG (m) replik:
          </note>
          <note>
            Herr talman! Det kan trots allt finnas skäl att ta upp det som
            Alice Åström nämnde i sin inledning, nämligen Integritetsskyddskommitténs
            arbete. Det är ju också något som har åberopats som kritik mot
            att regeringen har lagt fram propositionen.
          </note>
          <note>
            Jag vill gärna understryka att Integritetsskyddskommittén är
            en parlamentarisk utredning som aldrig har haft i uppgift att
            bereda regeringsförslag och än mindre att yttra sig över dem,
            utan dess arbete handlar om att fundera över om det i våra grundlagar
            krävs en generell skyddsregel för den personliga integriteten
            detta utöver vad vi i dag har.
          </note>
          <note>
            Jag vill också understryka att Lagrådet har gjort just den avvägning
            mellan effektivitetshänsyn och integritetshänsyn som Alice Åström
            är missnöjd med och att man har kommit till en helt annan slutsats
            än hon.
          </note>
          <note>
            Jag kan också konstatera att Integritetsskyddskommittén i sitt
            yttrande kritiserade den praxis som i dag finns, nämligen att
            etern anses fri. Jag kan även säga att Lagrådets yttrande nu innebär
            att Lagrådet på den punkten har en annan uppfattning, vilket lägger
            restriktioner på avlyssning som utförs av FRA eller av andra.
            Den risken kan möjligen ha påverkat en del instansers sätt att
            yttra sig.
          </note>
          <note>
            Jag konstaterar att vi nu rättar till den brist som Integritetsskyddskommittén
            på den punkten pekat på. Det gör vi genom det lagförslag som vi
            lagt på riksdagens bord.
          </note>
          <note>
            Också kommitténs övriga kritik tog i huvudsak sikte på de förhållanden
            som i dag gäller, det vill säga att man i dag fritt kan bedriva
            signalspaning i etern till exempel mot GSM och 3 G-samtal. Även
            det rättas till med de förslag som regeringen lagt på riksdagens
            bord och med det förslag som försvarsutskottet nu lagt fram för
            beslut.
          </note>
          <note type="speaker">
            Anf. 141 ANNICKA ENGBLOM (m):
          </note>
          <note>
            Herr talman! Det är inte lätt att diskutera en verksamhet som
            man inte får diskutera. Kärnan i underrättelseverksamhet är ju
            att komma åt information som inte kan nås via öppna kanaler. Röjer
            man metoderna för hur man kommer åt denna hemliga information
            är informationen av noll och intet värde. Försvarets radioanstalt
            och andra underrättelseorganisationer har alltså en svår balansgång
            att gå i strävan efter att så öppet som möjligt kunna beskriva
            sin verksamhet utan att samtidigt röja sina metoder.
          </note>
          <note>
            Jag har med stort intresse och med en ännu större frustration
            följt debatten kring propositionen om utökade möjligheter för
            Försvarets radioanstalt till framför allt teknikneutral signalspaning.
            Jag har med intresse följt detta därför att regeringen nu presenterar
            ett väl genomarbetat regelverk för hur FRA ska bedriva sin signalspaning
            och samtidigt slå vakt om den personliga integriteten. För den
            senare har det tidigare inte funnits någon lagstiftning utan bara
            en intern praxis inom Försvarets radioanstalt.
          </note>
          <note>
            Jag har, som sagt, följt diskussionen också med stor frustration
            över framför allt sammanblandningen mellan militär och polisiär
            verksamhet. Den förra, den militära verksamheten, riktar sig mot
            utlandet och yttre förhållanden. Man jagar inte individer, utan
            man försöker kartlägga hotbilder och sammanhang. Den senare, den
            polisiära verksamheten, bedrivs på hemmaplan och riktar sig mot
            enskilda som man misstänker för brott och vill lagföra.
          </note>
          <note>
            Herr talman! Inhämtning behöver inte vara i form av män med slokhatt
            och inte heller i form av en databurk, utan den kan se ut så här,
            som jag. Efter att i tio år ha arbetat med signalspaning på Försvarets
            radioanstalt bör jag med fog kunna säga att jag vet vad jag pratar
            om. Jag har dessutom arbetat med både Säkerhetspolisen och Must,
            den militära underrättelsetjänsten, som uppdragsgivare. Gränsdragningen
            mellan dessa har aldrig varit föremål för frågetecken.
          </note>
          <note>
            Det finns gott om exempel på rena missuppfattningar i de reservationer
            som oppositionen lämnat in och som har framkommit med klar tydlighet
            här i debatten i dag. Låt mig bemöta några av dessa.
          </note>
          <note>
            Punkt 1: Ändringen i mandatet för försvarsunderrättelseverksamhet
            från begreppet yttre militära hot till yttre hot.
          </note>
          <note>
            Det här har utmålats av kritikerna som ett paradigmskifte och
            att FRA nu ska börja spana på civila kommunikationer. För det
            första har FRA spanat mot icke-militär utländsk trafik sedan andra
            världskriget, och den här inhämtningen har genom åren gett betydelsefulla
            underrättelser för den svenska regeringens oberoende konstellation.
            För det andra innefattar hotbilden mot vårt land i dag så mycket
            mer än ett rent militärt hot. Det är snarare det minsta i sammanhanget.
            Hot kan vara, som tidigare nämnts, naturkatastrofer, politiska
            spänningar, kriminalitet och terrordåd.
          </note>
          <note>
            Det kan ju vara så att fienden finns mitt ibland oss. Kan det
            till och med vara så att fienden befann sig ibland oss här alldeles
            nyligen mitt i Stockholm och planerade ett sprängdåd mot ett mål
            som befann sig här i staden, och att dådet kunde ha varit av samma
            kaliber som det i Madrid men avvärjdes tack vare underrättelseinhämtningen
            från FRA?
          </note>
          <note>
            Det är ju inte för FRA vi ska känna rädsla. Tvärtom Försvarets
            radioanstalt har inrättats för att vi ska känna oss tryggare i
            en otrygg värld. Vi har hittills varit förskonade från terrordåd
            i vårt land, och jag önskar givetvis av hela mitt hjärta att det
            så ska förbli. Men vi vet att terrornätverk har verksamhet i Sverige,
            och med den internationellt erkända underrättelseverksamhet vi
            har i vårt land kan vi i samarbete med andra länder förhindra
            ett nytt elfte september, Madrid eller London. Det grundläggande
            övervägande vi har att göra är hur trygga vi vill känna oss i
            vår vardag.
          </note>
          <note>
            Punkt 2: Man talar om att utökningen av signalspaningen till
            att även gälla kabel och att det skulle innebära en generell och
            gigantisk avlyssningsverksamhet, som det står i reservationerna.
          </note>
          <note>
            Jag vill för det första framhålla orimligheten i att FRA skulle
            fungera som en stor dammsugare vilken skulle samla på sig all
            information i etern och marken via kablar för att bearbeta den.
            Det är tekniskt omöjligt. Med det informationsflöde vi har i dag
            skulle FRA i så fall sluka större delen av statsbudgeten och förmodligen
            bli Sveriges största arbetsgivare. Det är väl ändå inte så regeringen
            hade tänkt att vi skulle lösa arbetslösheten.
          </note>
          <note>
            Låt mig för det andra understryka att regelverket i föreliggande
            proposition förbjuder generell avlyssningsverksamhet. Tvärtom
            reglerar den avlyssningen på ett väldigt långtgående vis. Att
            inte ge FRA möjligheten att följa trafik i kabel och nät är som
            att utrusta polisen med cyklar och att jaga buset i Formel 1-bilar.
            Det handlar om att anpassa försvarsunderrättelseverksamheten till
            modern informationsteknik.
          </note>
          <note>
            Punkt 3: I reservationstexterna talas det om vådan av att signalspaningsmyndighetens
            personal kommer åt integritetskänslig information.
          </note>
          <note>
            Det ligger väl ändå i sakens natur inom underrättelseverksamheten
            att personalen hanterar känslig information av mindre eller större
            dignitet och omfattning. Det kan röra sig om olika företeelser
            och även enskilda personer. Märk väl det handlar hela tiden för
            FRA:s del om utländska förhållanden.
          </note>
          <note>
            De anställda på FRA besitter mycket hög kompetens, bland annat
            inom kryptoforcering något som kan vara svårt att föra i bevis
            men som ändå är väldigt påtagligt bland FRA-anställda. Ytterligare
            är det känslan av yrkesstolthet och den solklara uppfattningen
            om vikten av att tala tjänst bara med dem det berör och att den
            livslånga tystnadsplikten tas på största allvar, även när man
            som jag sedan ett par år tillbaka har lämnat firman.
          </note>
          <note>
            Det kan också vara viktigt att veta att FRA:s system är hermetiskt
            tillslutna, och varje dokumentation eller operation man gör i
            systemet innebär att man loggas och lämnar en liten signatur efter
            sig. Det gör det lätt att spåra en anställd om ett misstag eller
            ett lagbrott skulle begås.
          </note>
          <note>
            Herr talman! Ett av skälen till att FRA bedriver signalspaning
            på uppdrag av andra myndigheter är att FRA innehar en unik kompetens
            på signalspaningsområdet och har arbetat med att bygga upp den
            kompetensen under 60 års tid. Det vore väl samhällsekonomiskt
            ofördelaktigt om samma slags expertkompetens och mycket avancerad
            teknologi skulle behöva byggas upp på flera håll. På samma sätt
            har man resonerat i andra västerländska demokratier. Det är viktigt
            att understryka än en gång och här är jag rädd att det kanske
            blir något av en partsinlaga att Sverige i Försvarets radioanstalt
            har en av världens högst ansedda underrättelseorganisationer.
          </note>
          <note>
            Vad jag till sist vill fråga är vad oppositionen önskar åstadkomma
            med sin bordläggning. Vad jag inte behöver undra särskilt mycket
            över är konsekvenserna för FRA:s och landets räkning. Det innebär
            att ju mer av trafiken som övergår till kabel Karin Enström har
            nämnt att runt 95 procent av informationen i dag går via kabel
            desto mindre möjlighet har givetvis FRA att inhämta den informationen.
            Desto större blir vårt lands beroende av utländsk informationsinhämtning.
            Man ska veta att andra länder inte lättvindigt släpper ifrån sig
            underrättelseinformation om man inte får någonting i utbyte. Det
            här är långt ifrån någon välgörenhetsverksamhet.
          </note>
          <note>
            Herr talman! Vissa verkar ha låst sig väldigt tidigt i den här
            frågan, och det är beklagligt, beklämmande och även allvarligt.
            Jag delar Allan Widmans besvikelse över detta.
          </note>
          <note>
            Jag yrkar bifall till utskottets förslag till beslut och avslag
            på förslaget om bordläggning av ärendet.
          </note>
          <note type="speaker">
            Anf. 142 GUNILLA WAHLÉN (v):
          </note>
          <note>
            Herr talman! Sveriges säkerhetspolitik syftar till att bevara
            vårt lands fred, frihet och självständighet. Vi, alla kvinnor,
            män, barn och gamla, ska förvänta oss att vår utrikes-, säkerhets-
            och försvarspolitik ska skydda oss från och förebygga konflikter
            och hot men även garantera våra fri- och rättigheter.
          </note>
          <note>
            Underrättelseverksamhet och signalspaning är ett instrument som
            en del av många andra som ska bidra till detta. Eftersom det sker
            en ständig utveckling, på gott och ont, måste vi hela tiden göra
            avvägningar av hur vi ska förbättra och förändra våra möjligheter
            att möta nya hot och samtidigt visa respekt för våra mänskliga
            rättigheter, vår yttrandefrihet, vår organisationsfrihet och rätten
            till personlig integritet.
          </note>
          <note>
            Ja, jag är helt övertygad om att min moster Rut i Strömstad,
            min moster Siv i Luleå eller min mamma i Upplands-Väsby inte kommer
            att avlyssnas eller få sin e-post kontrollerad av svenska staten
            eller Försvarets radioanstalt. De är tre äldre damer som har fast
            telefon och använder mobilen i sällsynta fall. Deras telefoner
            kanske avlyssnades på 70-talet, på den tiden då hela familjen
            delade på samma telefonlinje, eftersom några av mina bröder och
            kusiner var med i demonstrationer mot Vietnamkriget och samlade
            in pengar till FNL. Vad vet jag? Det är ju så hemligt. IB-affären
            och andra avslöjanden visade på hur åsiktsregistrering och hemlig
            spaningsverksamhet faktiskt påverkade på den tiden.
          </note>
          <note>
            FRA är inte intresserad av vanliga svenskar. De och vi kommer
            inte att trilla in i FRA:s boxar. FRA kommer att via sökbegrepp
            fånga in ovanliga svenskar och andra människor som bor i andra
            länder som mejlar över landets gränser och kanske därmed utgör
            ett yttre hot. Tillstånd måste finnas för inriktningen men inte
            för sökorden. Jag vet att utskottet nu önskar att det även ska
            finnas i sökorden, men i propositionen är det inriktningen. Sökorden
            är hemliga. Men det är ju sökorden som faktiskt avgör vad som
            sållas ut och hamnar under FRA:s lupp.
          </note>
          <note>
            Alla vi som har rent mjöl i påsen kommer inte att fastna i garnen.
            Den nya lagen ska skilja agnarna från vetet.
          </note>
          <note>
            Herr talman! Artikel 13 i Europakonventionen reglerar rätten
            till ett effektivt rättsmedel och säger att var och en vars fri-
            och rättigheter har kränkts ska ha rätt till ett effektivt rättsmedel
            inför en nationell myndighet.
          </note>
          <note>
            Vänsterpartiet anser att det är långtifrån tillfredsställande
            att det endast är inriktningen som ska förhandsgranskas och att
            signalspaningsmyndigheten får relativt fria händer att därefter
            utforma sökbegrepp.
          </note>
          <note>
            Under den offentliga utfrågning som försvarsutskottet hade den
            12 april diskuterades sökbegreppen. På frågan om varför det inte
            skulle behövas ett tillståndsförfarande när man bestämmer dessa
            blev svaret det finns på s. 100 i bilagan till betänkandet att
            sökbegreppen inte är statiska, att de är mycket dynamiska och
            att de är mycket olämpliga att använda i tillståndsgivning eftersom
            de ändrar sig fort. Ett annat svar var att sökbegreppen i dag
            består av ungefär en kvarts miljon parametrar som ständigt ändrar
            sig.
          </note>
          <note>
            Hur ska vi medborgare veta vilka ord, uttryck och meningar vi
            inte ska skriva om inte vår e-post ska fastna i garnen? När vi
            kontrolleras när vi ska flyga vet vi att vi inte får ha för mycket
            Ramlösa, tandkräm eller parfym med oss i kontrollen. Vi får köpa
            nytt vatten på andra sidan. Vi vet att våra bälten, navelsmycken
            och bh-band registreras av mätinstrumenten. Om jag inte är beredd
            att tumma på min egen personliga integritet och vill behålla skorna
            på, får jag välja ett annat transportmedel eller stanna hemma.
            Men hur ska jag kunna vara säker på att kunna passera signalspaningen
            utan att min personliga post till släktingar som bor i områden
            där talibaner eller krig härjar kontrolleras?
          </note>
          <note>
            Till skillnad från på 70-talet har många vanliga svenskar i dag
            släktingar och vänner i länder där terroristhoten är stora och
            där allvarliga konflikter pågår. Sveriges möjligheter till signalspaning
            och skanning kommer att bli enorma. Därför är det av yttersta
            vikt att den personliga integriteten skyddas med både hängslen
            och livrem.
          </note>
          <note>
            Regeringen tänker skapa nya myndigheter som ska kontrollera att
            lagarna följs och att FRA handhar all information och att alla
            uppgifter inhämtats på ett korrekt sätt. Det är gott. Under verksamhetens
            gång ska information från spaningen förstöras i vissa fall. När
            det beslutas att inhämtning ska upphöra eller uppgifter förstöras
            är skadan redan skedd och signalspaningsmyndighetens personal
            kan ha tagit del av integritetskänslig information.
          </note>
          <note>
            Artikel 8 i Europakonventionen säger att var och en har rätt
            till skydd för sitt privat- och familjeliv, sitt hem och sin korrespondens.
            Att försvarsunderrättelseverksamheten bör utvidgas till att omfatta
            spaning i tråd är troligen nödvändigt för att kunna bedriva en
            optimal och heltäckande signalspaning. Verksamheten innebär dock
            en omfattande risk för kränkning av människors personliga integritet.
            Hur effektiva metoderna kommer att vara, det vill säga hur ofta
            man har nytta av informationen, redovisas inte. Därför menar vi
            att analysen och avvägningen av proportionaliteten i förslagen
            är oerhört summarisk.
          </note>
          <note>
            Herr talman! Enligt 2 kap. 6 § i regeringsformen är varje medborgare
            skyddad mot bland annat undersökning av förtrolig försändelse
            och mot hemlig avlyssning eller upptagning av telefonsamtal eller
            annat förtroligt meddelande. Som Lagrådet framhållit utgör ett
            system som tillåter hemlig avlyssning ett intrång som kan komma
            i konflikt med grundlagsskyddet.
          </note>
          <note>
            Bestämmelserna i den föreslagna lagen om signalspaning får, enligt
            KU:s yttrande till försvarsutskottet i detta betänkande, anses
            utgöra en sådan begränsning av de fri- och rättigheter som omfattas
            av bestämmelserna om det särskilt kvalificerade förfarandet i
            2 kap. 12 § tredje stycket i regeringsformen. Detta gäller också
            förslaget till lag om ändring i lagen om elektronisk kommunikation
            och utvidgning av tystnadsplikten för bland annat operatörerna.
          </note>
          <note>
            KU påtalar i sitt yttrande till försvarsutskottet att ingreppen
            som föreslås är av känslig karaktär och att integritetsskyddet
            och kontrollmekanismerna bör vara mycket starka. De menar i sitt
            yttrande att det uppnås en balans som är godtagbar, men att det
            inte går att bortse från att det kan finnas ytterligare rättssäkerhets-
            och kontrollmekanismer som är värdefulla och som skulle innebära
            ytterligare marginal i förhållande till de skilda minimikrav som
            Europadomstolen uppställer. Godtagbar, ytterligare marginal, minimikrav
            här vägs orden på guldvåg. Men hur kommer förslaget att påverka
            verkligheten hellre fria än fälla eller, tvärtom, hellre spara
            information än förstöra?
          </note>
          <note>
            Herr talman! I den debatt som föregått dagens debatt har det
            framförts att beslutet om signalspaning i tråd måste fattas nu,
            eftersom dröjsmål allvarligt kan hota våra utlandsstyrkors säkerhet,
            och att det är särskilt viktigt att ha lagstiftningen på plats
            innan vår nordiska stridsgrupp, Nordic Battle Group, ska ut i
            tjänstgöring 2008.
          </note>
          <note>
            Men tillåt mig tvivla på att signalspaning i tråd är avgörande
            för att garantera styrkan Nordic Battle Groups säkerhet. Vi har
            ju anmält och bygger upp denna styrka redan innan lagstiftningen
            finns på plats, och det är många år sedan beslutet att bygga upp
            NBG fattades.
          </note>
          <note>
            NBG-styrkan kommer självklart inte att snabbinkallas till ett
            område där en helt okänd konflikt blossat upp från ingenstans.
            I många av de områden där allvarliga konflikter eller hot råder
            finns redan i dag en god kännedom om de säkerhetspolitiska riskerna.
            Dessutom är det många områden som är sargade av krig och konflikter
            och där fattigdomen är stor, och där finns kanske inte ens en
            garanterad strömförsörjning, än mindre kablar och datorer att
            använda för spaning. Där är det nog etern, konventionell underrättelseverksamhet
            och andra spaningskanaler som gäller.
          </note>
          <note>
            Visst, vi behöver förstärka och förbättra FRA:s möjligheter men
            inte inför det halvår då NBG ska tjänstgöra, utan vi ska ha en
            stark och robust lagstiftning som stärker vårt skydd en lång tid
            framöver. Det kan även vara så att de erfarenheter som vi får
            utifrån NBG-perioden gör att vi behöver se över lagstiftningen
            ett varv till för att täcka eventuella luckor och ytterligare
            förstärka våra utlandsstyrkors säkerhet.
          </note>
          <note>
            Herr talman! Rikets säkerhet, vår alliansfrihet och våra fri-
            och rättigheter är grundbultar i vårt samhälle. Vår befolkning
            kvinnor, män och barn ska skyddas från krig, hot och terrorism.
            Men balansen mellan den personliga integriteten och yttrande-
            och organisationsfriheten har också ett okränkbart värde. Vi måste
            vara varsamma och noggranna när vi väger dessa värden i vågskålarna.
            Vi måste känna tillit till dem som handskas med dessa värden.
            Det råder alldeles för stor osäkerhet hos för många om detta förslag
            till en anpassad försvarsunderrättelseverksamhet följer rådande
            konventioner och lagar och om förändringarna kommer att flytta
            gränser för både verksamheter och individer.
          </note>
          <note>
            Jag tillstyrker yrkandet om avslag på propositionen och yrkar
            att förslaget ska vara vilande i tolv månader.
          </note>
          <note type="speaker">
            Anf. 143 THOMAS BODSTRÖM (s):
          </note>
          <note>
            Herr talman! Anledningen till att jag och andra stoppade förslaget
            var att det brast i rättssäkerhet. Det var inte tillräckligt förutsebart,
            och avvägningarna var inte tillräckliga. Jag talar om det förslag
            som den socialdemokratiska regeringen arbetade fram våren 2006.
            Det var inte tillräckligt bra.
          </note>
          <note>
            Vi sade då väldigt tydligt att vi skulle fortsätta arbetet, som
            mycket riktigt hade påbörjats med bland annat en departementspromemoria
            och de olika remissinstansernas svar som sedan skulle ha lett
            fram till det lagtekniska arbetet. Detta arbete skulle fortsätta
            under hösten, naturligtvis under förutsättning att vi vann valet.
          </note>
          <note>
            Det var det här som var utgångsläget. Socialdemokraterna tyckte
            alltså inte själva att det fanns tillräcklig rättssäkerhet. Med
            den utgångspunkten tog Mikael Odenberg och den borgerliga regeringen
            över. Då är det mycket märkligt att man i princip lägger fram
            samma förslag som vi själva i regeringsställning har sagt nej
            till och att man över huvud taget inte hör av sig till försvarsutskottets
            ordförande förrän lagrådsremissen läggs fram, trots att man har
            haft flera månader på sig. I stället hänvisar man till någon jullunch
            eller julmiddag med gruppledaren. Det är inte på det sättet man
            seriöst arbetar fram ett förslag om man vill ha enighet.
          </note>
          <note>
            Strax före jul kom Justitiedepartementets promemoria, alltså
            under den nuvarande borgerliga regeringens tid. Man kom fram till
            slutsatsen att detta förslag kraftigt stred mot mänskliga rättigheter,
            Europakonventionen och så vidare. Detta framfördes också av min
            efterträdare, Beatrice Ask, som snabbt blev nedtystad och inte
            längre har någon åsikt i denna fråga, och inte så mycket i andra
            frågor heller för den delen. Men det var ett faktum.
          </note>
          <note>
            Detta var under den borgerliga regeringens tid, och det kanske
            är dags att påpeka det med anledning av att man talar om att vi
            skulle vara splittrade. Detta var en minister och ett departement
            som framförde dessa synpunkter.
          </note>
          <note>
            Lagrådsremissen lades fram trots att varenda tjänsteman på Försvarsdepartementet
            och naturligtvis också den nya politiska ledningen visste vår
            ställning. Vi sade då direkt om propositionen och jag stod just
            i denna talarstol att vi är för FRA, men vi anser att förslaget
            är för dåligt. Vi återkommer med synpunkter och får vi inte dem
            tillgodosedda och kan komma överens är det en naturlig väg att
            begära att den ska skjutas upp.
          </note>
          <note>
            Mikael Odenbergs svar blev då att det inte är något att bry sig
            om. Det Ulrica Messing och Thomas Bodström säger spelar ingen
            roll. Han använde uttryck som nullitet och annat som folk fick
            springa och slå upp, men som vi jurister känner till. Det innebar
            att det inte fanns något ställningstagande alls trots att det
            hade sagts i riksdagen. Det betydde ingenting; det var reaktionen.
          </note>
          <note>
            Vi kom med våra tio förslag byggda på en överenskommelse mellan
            försvarsutskottet naturligtvis, som har huvudfrågan, konstitutionsutskottet
            och justitieutskottet. Vi hade tittat mycket på hur det såg ut
            i andra länder.
          </note>
          <note>
            Alla som har sett våra tio förslag kan se att det inte är några
            konstiga eller orimliga förslag. Vi var till och med själva osäkra
            på hur långt vi kunde gå med detta med domstolsprövning trots
            att det finns bland annat i USA och andra länder. Vi sade att
            vi i varje fall ville utreda frågan ordentligt, se hur regeringens
            ställning ska vara och om det kan finnas något alternativ på det
            sätt som det har skärpts i säkerhetsärendena. Det var vad vi begärde.
          </note>
          <note>
            I början av april har man fortfarande god tid på sig på Försvarsdepartementet
            att ta tillbaka detta, fråga vad man ska göra och om man ska ha
            en ordentlig diskussion. Att tillsätta en utredning är inte särskilt
            svårt när man kan ge ett justitieråd eller JK i uppdrag att titta
            på detta. Vi krävde inte mer än en utredning på området.
          </note>
          <note>
            I stället lyckades man komma ganska långt i förhandlingarna.
            Karin Enström med flera har gjort ett mycket bra jobb. Medan man
            slutförde diskussionerna huruvida det skulle göras en utredning
            om domstolsprövning gick Mikael Odenberg ut och sade att det inte
            finns på kartan. Det finns inte på kartan! Sådan respekt visade
            han sina partikamrater i försvarsutskottet. Det är klart att om
            det inte ens finns på kartan är det inte så stor mening att göra
            en utredning och undersöka saken. Jag tror att alla förstår att
            det inte fanns något som helst allvar bakom detta.
          </note>
          <note>
            Detta ska läggas till det som Peter Jonsson sade om att man inte
            behöver Socialdemokraterna. Uttrycker man sig på det sättet har
            man själv sett till att det inte finns några förutsättningar i
            längden. Det är en förolämpning inte minst mot de egna partikamraterna
            som verkligen har slitit med frågan.
          </note>
          <note>
            Det är synd att Mikael Odenberg har gått. Man tycker att han
            i varje fall borde stanna på en sådan här debatt. Också här brister
            han i respekt inte mot oss, vi kan leva med detta, men mot sina
            egna partikamrater.
          </note>
          <note>
            Med tanke på det sätt som man har skött det från regeringens
            och Mikael Odenbergs sida är jag rädd att man har gett uttrycket
            högmod går före fall ett ansikte. Mikael Odenberg hade alla chanser
            att få till en uppgörelse. Vi var tydliga med att vi var för FRA.
            Han kom till ett departement där förslagen låg framme och var
            väl förankrade. Vi var tydliga med våra tio punkter, och vi var
            öppna för diskussion.
          </note>
          <note>
            Men det går inte att agera på det sätt som han har gjort. Det
            är beklagligt och tråkigt. Vi hade kunnat få en uppgörelse. I
            bästa fall i tid eller möjligtvis, som Ulrica Messing sade, efter
            sommaren, i början av hösten eller kanske under hösten. Då hade
            det i varje fall inte behövt skjutas upp ett eller, som det blir
            i praktiken, ett och ett halvt år, det vill säga fram till någon
            gång 2009.
          </note>
          <note>
            Jag ska inte säga att allt detta arbete inte har varit värt besväret.
            Man har kommit fram till bra saker och förbättringar har gjorts.
            Man har nu tid att fortsätta det arbetet.
          </note>
          <note>
            Och det är ingen hemlighet att mellan skål och vägg i detta hus
            finns det massor av borgerliga ledamöter som är djupt kritiska
            till detta förslag. De säger till och med öppet till mig som socialdemokrat
            att de inte vill att det ska gå igenom. Så sent som i dag gick
            Fredrick Federley ut och var kritisk mot att man ska rösta för
            förslaget. Det är ingen hemlighet; det finns i alla partier. Så
            kom inte och tala om någon oenighet inom Socialdemokraterna. Vi
            har tvärtom varit väldigt tydliga med att ange vår position under
            hela våren. Och när man går tillbaka ser man att det sätt som
            vi har uttryckt oss på följer en röd tråd, från första stund fram
            till nu.
          </note>
          <note>
            Det finns också andra problem, herr talman. Vi måste förtydliga
            och förklara vad detta är. Det är väl acceptabelt att man använder
            ordet signalspaning, men man bör lägga till vad det egentligen
            handlar om. Signalspaning är inget annat än massavlyssning. Det
            är vad det är frågan om. Det är massavlyssning, bland annat av
            oskyldiga människor.
          </note>
          <note>
            Vi anser att det är nödvändigt, men vi ska kanske ändå kalla
            det vid dess rätta namn. Man hör vad människor säger, man läser
            vad människor skriver i mejl och man kontrollerar vad människor
            skriver i sms. Vi behöver det för vår trygghet, men vi kanske
            ska kalla det vid dess rätta namn.
          </note>
          <note>
            Det som är mer oroväckande är att försvarsministern och hans
            statssekreterare gång på gång upprepar att detta inte gäller enskilda
            människor. Vilka ska man då lyssna av, om det inte är enskilda
            människor? Det är klart att det är, och det står uttryckligen
            i propositionen. Tänk att säga så här: Här ska man avlyssna, men
            det gäller inte enskilda personer. Det står uttryckligen att det
            också kan vara enskilda personer man siktar på, det vill säga
            enskilda individer, om man också anger någon form av verksamhet.
          </note>
          <note>
            Och det är klart att det är en omständighet. Vem som helst förstår
            att det inte är två personer som är ute på picknick eller semester
            utan att det handlar om någon form av brottslig verksamhet, terroristverksamhet
            eller försvarsverksamhet. Det är inte särskilt svårt att lista
            ut att man kan lägga till den omständigheten, och då har man en
            vanlig individuell avlyssning.
          </note>
          <note>
            Ett liknande problem är när försvarsministern dessutom säger
            att detta inte berör människor i Sverige. Det är fullständigt
            nonsens och felaktigt. Det är djupt allvarligt när en försvarsminister
            gång på gång upprepar felaktigheter och bland annat säger att
            det inte är så.
          </note>
          <note>
            Vi vet om problemet med telefoner, men det är inte bara så. Det
            står faktiskt i propositionen på s. 43 att det också gäller personer
            som vistas i Sverige. Och det är ett problem om den minister som
            är ansvarig för propositionen inte ser detta.
          </note>
          <note>
            Att det också gäller personer i Sverige säger jag heller inget
            om. Det kan vara fullt naturligt om personer tar sig in i Sverige.
            Det vore mycket märkligt om vi inför ett ytterligare ökat hot
            inte får fortsätta avlyssningen. Jag har egentligen inga synpunkter
            på det; det är naturligt. Men jag har stora och starka invändningar
            mot att man inte säger som det är. Det försvårar debatten.
          </note>
          <note>
            Med det faktum att vi har enskilda som ska avlyssnas också i
            Sverige har vi två parallella system. Säpo är en av uppdragstagarna
            eller uppdragsgivarna beroende på hur man ser det. Det kan också
            vara intressant för dem som säger att det inte handlar om att
            bekämpa brottslig verksamhet. Varför ska då Säpo vara inblandat?
          </note>
          <note>
            Man har alltså två parallella system. Antingen kan Säpo gå via
            FRA med enskilda personer och ange någon verksamhet eller så går
            man via det mer rättssäkra systemet och säger att det föreligger
            en risk för en terroristattack och därför måste vissa personer
            avlyssnas.
          </note>
          <note>
            Det var det förslag som vi lade fram förra våren, och det var
            mycket intressant att Centern och Kristdemokraterna då ansåg att
            man inte skulle få göra så. Man sade nej till att Säpo skulle
            få avlyssna personer som riskerar att begå terroristbrott, misstänkta
            personer med domstolsprövning. Men man säger ja till att avlyssna
            personer som kan vara oskyldiga, utan domstolsprövning. Det är
            den logik som man har kommit fram till i Centern och Kristdemokraterna.
            Förklara det den som kan!
          </note>
          <note>
            Vi anser alltså att man ska gå vidare i arbetet. Det är en svår
            konstitutionell fråga hur regeringen ska förhålla sig till detta.
            Vi ska vara medvetna om att som förslaget ligger nu kan regeringen
            avlyssna oskyldiga människor utan något som helst kontrollsystem.
            Så ser det ut. Regeringen kan i framtiden utan kontrollsystem
            avlyssna människor.
          </note>
          <note>
            Då ställer man sig frågan: Varför ska det ske just i Sverige?
            USA har ett Irakkrig, elfte september och så vidare och vi kritiserar
            dem ständigt för bristande rättssäkerhet i form av Guantánamobasen
            och Patriot Act. Hur kommer det sig att USA har ett system med
            domstolsprövning, men inte Sverige? Vore det inte klokt att åtminstone
            undersöka möjligheten att ha det i Sverige?
          </note>
          <note>
            Hur kommer det sig att president Bush ska behöva vända sig till
            domstol eller åtminstone avge ett yttrande medan Fredrik Reinfeldt
            eller, i framtiden, Mona Sahlin inte ska behöva göra det?
          </note>
          <note>
            Det är också frågor som jag gärna skulle vilja ha svar på.
          </note>
          <note>
            Jag tycker också att det är viktigt att man noga understryker
            att det inte handlar om att man ska vara för eller emot avlyssning
            totalt sett. Jag har många gånger fått frågan: Hur kan du vara
            kritisk mot det här? Du var ju för förslaget om preventiv avlyssning
            och buggning. Det är sant. Det var jag. Det är just så man måste
            ställa sig frågan. Finns behovet? Det kanske det gör. Då får man
            gå vidare. Är avvägningen rätt? Är integriteten rätt?
          </note>
          <note>
            Ju större omfattningen är desto mer måste integriteten tillvaratas
            och rättssäkerheten stärkas.
          </note>
          <note>
            Karin Enström säger att detta i dag omfattar 5 procent och att
            vi ska utvidga det med ytterligare 95 procent. Jag tvivlar inte
            på uppgifterna. Jag har också hört dem från FRA. Förstår ni vad
            det innebär, ni som tycker att det är naturligt? Det innebär att
            man ska utvidga avlyssningsmöjligheterna 20 gånger. Det är 2 000
            procent mer. Tänk om polis och åklagare skulle säga: Vi ska öka
            avlyssningen med 2 000 procent. Vad skulle reaktionen bli då?
          </note>
          <note>
            Jag vill understryka att vi anser att detta är nödvändigt. Annars
            kommer inte FRA att kunna ha sin verksamhet i framtiden. Vi stöder
            detta helhjärtat, men vi ska vara medvetna om att vi talar om
            en utvidgad omfattning med 2 000 procent. Varför stöder vi då
            detta? Jo, därför att det annars kommer att försvinna så som tekniken
            utvecklas. Möjligheten att avlyssna ökar alltså med 2 000 procent.
            Ingen kan svara på om det i själva verket blir mer eller mindre.
            Det kan vi inte veta, men vi ska vara medvetna om att möjligheten
            till avlyssning blir mycket större.
          </note>
          <note>
            Vi anser alltså att behovet finns. Låt oss understryka det en
            gång för alla. Peter Jonsson uttryckte det mycket klart. Vi sätter
            Sveriges säkerhet först.
          </note>
          <note>
            Vi anser också att man måste ha möjlighet att gå över till att
            avlyssna inte bara i luften utan också på mark, det vill säga
            de återstående 95 procenten.
          </note>
          <note>
            Vi anser att det ska vara en tillgodosedd rättssäkerhet och rätt
            avvägning. Vi har kommit en bit på väg. Vi har satt upp ett antal
            förutsättningar. Vi hoppas att man nu använder den möjligheten
            med lika konstruktiva diskussioner som tidigare. Det går så mycket
            bättre när diskussionerna förs i utskottet. Jag hoppas att vi
            kommer fram till en överenskommelse till slut.
          </note>
          <note type="speaker">
            Anf. 144 STAFFAN DANIELSSON (c) replik:
          </note>
          <note>
            Herr talman! Det är mycket känslor och personkommentarer i Thomas
            Bodströms inlägg i den här frågan. Thomas Bodström citerar medierna
            som tydligen betyder väldigt mycket. Tidningsartiklar verkar avgöra
            Socialdemokraternas ställningstagande i viktiga lagstiftningsfrågor
            här i riksdagen inte de direkta förhandlingar och kontakter som
            sker mellan oss ledamöter. Det beklagar jag.
          </note>
          <note>
            Den här frågan är viktig och känslig. Den har beretts i femtio
            år. Den behöver komma till skott. Det är inte reglerat på ett
            bra sätt i dag. Det behöver förbättras. Vi är överens om att det
            behöver utvidgas till tråd.
          </note>
          <note>
            Den socialdemokratiska regeringen, där Thomas Bodström ingick,
            hanterade den här frågan i femtio år, men kom aldrig till skott.
            Orsaken är uppenbar. Thomas Bodström sågar och underkänner totalt
            sin egen regerings mångåriga beredningsarbete i frågan som undermåligt.
          </note>
          <note>
            Varför tillsatte inte vi, säger Thomas Bodström, en parlamentarisk
            utredning. Nu, när jag är i opposition, kräver jag det. Varför
            påtalade du inte det när du satt i regeringen om det var så illa
            skött som du säger? Det förstår jag inte. Vi tycker att ni tillsatte
            utredningar och att det är bra berett och att det är dags att
            fatta beslut.
          </note>
          <note>
            Du har hävdat att alliansen sade blankt nej till er begäran att
            utreda domstolsprövning i den här frågan dagen efter det att vi
            hade sagt att vi var beredda att göra det.
          </note>
          <note>
            Det är möjligt att du kommenterade tidningsuppgifter. Om du får
            klara besked i dialogen mellan parlamentariker och andra som säger
            att vi är beredda till detta, hur kan du då dagen efter säga att
            vi inte var det? Det tycker jag inte är att strida med blanka
            vapen.
          </note>
          <note type="speaker">
            Anf. 145 THOMAS BODSTRÖM (s) replik:
          </note>
          <note>
            Herr talman! Jag börjar med frågan om parlamentarisk utredning
            som Staffan Danielsson talade om tidigare.
          </note>
          <note>
            Det är riktigt att vi tillsatte en utredning om arbetet med att
            förändra yttre militärt hot till yttre väpnat hot. Det var 11
            september-utredningen.
          </note>
          <note>
            Jag har kritiserat att man utan att ha något ordentligt underlag
            nu plötsligt flyttar detta till yttre hot i stället. Det finns
            det inget underlag för över huvud taget. Det är den mest allvarliga
            kritiken.
          </note>
          <note>
            Man har alltså möjlighet att gå till yttre väpnat hot. Man har
            ett ordentligt utredningsmaterial. Varför inte fortsätta och se?
            Det kanske ska flyttas till yttre hot. Det är mycket möjligt,
            men det vet vi inte. Det är i första hand det som behöver utredas.
          </note>
          <note>
            Jag har inte på något sätt underkänt att vi skulle lägga fram
            detta. Jag var mycket tydlig med det förra våren och sade att
            vi kommer att fortsätta det här arbetet. Men vi kan inte slarva
            igenom det när vi ser att det inte håller, särskilt med tanke
            på den ökning av omfattningen av avlyssning som det innebär.
          </note>
          <note>
            Därför sade vi att vi arbetar vidare med detta. Vi får inte en
            förbättrad lag, men nu får vi en lag när det gäller FRA. Det gäller
            att den lagen blir så bra som möjligt. Vi tyckte att det var värt
            att fortsätta det här mycket svåra arbetet. Det kanske är ett
            av de svåraste lagstiftningsarbeten som Regeringskansliet någonsin
            har haft med tanke på omfattningen. Därför ville vi fortsätta
            arbetet.
          </note>
          <note>
            Jag kan bara konstatera att Centerns inställning till frågor
            om brottsbekämpning i preventivt syfte och integritet är fullständigt
            obegriplig. Här står en person från ett parti som har sagt nej
            till i stort sett samtliga förslag om buggning, preventivt tvångsmedel
            och till och med dna-lagstiftning. Hur får man ihop den logiken?
            Svara på det, Staffan Danielsson!
          </note>
          <note type="speaker">
            Anf. 146 STAFFAN DANIELSSON (c) replik:
          </note>
          <note>
            Herr talman! Integriteten är en hjärtefråga för oss i Centern.
            Det har jag uttryckt tidigare.
          </note>
          <note>
            Nu måste vi klara ut det här, Thomas Bodström. Du säger alltså
            att det är rätt att 11 september-utredningen föreslog att vi skulle
            ha begreppet yttre väpnat hot. Efter det gjorde din regering en
            departementsskrivelse inom Försvarsdepartementet. Den skrivelsen
            kom 2005 och den föreslog att begreppet skulle vidgas till yttre
            hot. Den har remissbehandlats. Det är den som ligger till grund
            för vårt beslut här i dag.
          </note>
          <note>
            Jag kanske är helt fel ute. Min uppfattning är att det är vad
            den skrivelsen sade. Det är utrett, och det är remissbehandlat.
            Låt oss klara ut det. Du menar alltså att den departementsskrivelse
            som lades fram 2005 och remissbehandlades inte föreslog att begreppet
            skulle vara yttre hot. Jag hävdar att det är så.
          </note>
          <note>
            Låt oss glömma de personmotsättningar som uppenbarligen står
            som spön i backen. Som det har sagts tidigare stod vi väldigt
            nära varandra onsdagen den 24 maj. Vi sade att vi är beredda att
            utreda domstolsprövning i vissa fall. Hur kunde du dagen efter
            gå ut och säga att alliansen hade sagt blankt nej till domstolsprövning?
          </note>
          <note>
            Jag är inte van att förhandla i riksdagen på det sättet. Man
            ska respektera varandra och köra med blanka vapen.
          </note>
          <note type="speaker">
            Anf. 147 THOMAS BODSTRÖM (s) replik:
          </note>
          <note>
            Herr talman! Jag håller helt med om att man ska köra med ärliga
            kort. Det är det inte om en försvarsminister inför en stor samling
            människor uttalar att det inte finns på kartan, samtidigt som
            förhandlingar pågår.
          </note>
          <note>
            Om det var obetänksamt eller planerat, vet vi inte. Men det är
            faktum. Det handlar inte om tidningsuppgifter, utan det är något
            som återgavs gång på gång. Om man uttrycker sig på det sättet
            är det en mycket stark förolämpning mot er som förhandlar. Man
            visar att man menar något helt annat.
          </note>
          <note>
            Frågan om att ändra från yttre väpnat hot till yttre hot var
            just en av de frågor som vi diskuterade. Vi ansåg att vi nog borde
            gå vidare med den. Vi tog heller inte slutlig ställning till det.
            Min inställning var redan då att detta inte var tillräckligt berett,
            men låt oss gå på den förändring som var utredd, nämligen från
            yttre militärt hot till yttre väpnat hot. Låt oss sedan fortsätta
            arbetet med att se om vi kanske ska gå till yttre hot. Jag hade
            exakt samma inställning då, under den socialdemokratiska regeringen,
            som jag har nu. Låt oss nu i stället gå till yttre väpnat hot,
            och låt oss fortsätta det arbetet, som kan sluta i slutsatsen
            att vi bör göra den här förändringen.
          </note>
          <note>
            Men en departementspromemoria här ansåg jag inte vara tillräckligt
            då, och jag har precis samma uppfattning nu.
          </note>
          <note type="speaker">
            Anf. 148 ALLAN WIDMAN (fp) replik:
          </note>
          <note>
            Herr talman! Det är väl uppenbart att det i hög grad är själva
            processen under den här våren och kanske mindre det sakliga innehållet
            i förslagen som har gjort det omöjligt med en uppgörelse. Jag
            tycker ändå att det är lite märkligt att när försvarsministern
            redovisar att han i egenskap av gruppledare blev approcherad förra
            våren i ett försök att få stöd för de planer som den dåvarande
            regeringen hyste så var det tydligen okej, men den här gången
            så var det uppenbarligen fel att vända sig till den socialdemokratiska
            gruppledaren. I stället är det uppenbart att man skulle ha vänt
            sig till försvarsutskottets ordförande och naturligtvis justitieutskottets
            ordförande. Jag tycker inte riktigt att det är konsekvent.
          </note>
          <note>
            Thomas Bodström återkommer till detta med möjligheterna att kringgå
            bestämmelserna om hemliga tvångsmedel. Jag vill bara uppmärksamma
            talmannen och kammaren på att det finns en tydlig reglering i
            försvarsunderrättelselagen i den ändring som vi nu föreslår ska
            genomföras i 4 §. Där sägs att försvarsunderrättelseverksamheten
            inte får vidta åtgärder som syftar till att lösa uppgifter som
            lyder under annan lag, till exempel hör till polisens verksamhetsområde.
            Man får inte ägna sig åt brottsbekämpande, och man får inte ägna
            sig åt brottsförebyggande verksamhet. Den kringgångsmöjlighet
            som Thomas Bodström pekar på finns helt enkelt inte.
          </note>
          <note>
            Vidare är det korrekt att regeringen inte behöver söka tillstånd
            från Försvarets underrättelsenämnd när den bestämmer sin inriktning,
            men det är fel att säga att det inte finns någon kontroll. Kontrollen,
            som den är formulerad i lagen, avser alla myndigheter och hela
            den verksamhet som FRA bedriver, oaktat om det sker på uppdrag
            av regeringen eller inte.
          </note>
          <note>
            Till sist är det en fråga som jag måste få ställa till Thomas
            Bodström. Han återkommer gång efter annan till att det här förslaget
            inte var tillräckligt berett och att det var skälet till att Socialdemokraterna
            nu har fastnat för sitt ställningstagande. Men om det var så,
            varför gick man då i konkreta förhandlingar med sikte på justering
            i utskottet, om det ändå var kört från början?
          </note>
          <note type="speaker">
            Anf. 149 THOMAS BODSTRÖM (s) replik:
          </note>
          <note>
            Herr talman! Det var många frågor. Det är inte säkert, herr talman,
            att jag hinner svara på alla. Jag börjar bakifrån.
          </note>
          <note>
            Jo, det var så att jag tyckte från början att det här naturligtvis
            borde ha tagits tillbaka. Det hade varit ganska enkelt. Då hade
            man från regeringen gjort det som var det absolut bästa. Nu valde
            man i stället att låta det här gå via utskottet, och det är man
            alldeles fri att göra. Men om man agerar på det sätt som man sedan
            gjorde och inte bryr sig om de här förhandlingarna, då har man
            så att säga grävt en grop åt sig själv. Det tycker jag var beklagligt,
            men det var ändå ett faktum.
          </note>
          <note>
            När det gäller frågan om enskilda så är det bara att läsa propositionen.
            Det finns ju förutsättningar för att avlyssna enskilda. Det vet
            vi ju också: På det sätt som det här fungerar så är det möjligt,
            och då har vi två parallella system. Det är enskilda personer
            som kan avlyssnas. Det är ganska naturligt med tanke på att det
            är just avlyssning av människor det är fråga om.
          </note>
          <note>
            Som jag sade tidigare: Att ange någon verksamhet är inte särskilt
            svårt. Att synnerliga skäl är någonting som kan tolkas på olika
            sätt, det är någonting annat. Det kan användas på olika sätt.
          </note>
          <note>
            När det handlar om den sista frågan om regeringen är det så att
            den har möjligheter att få använda sig av avlyssning. Att det
            sedan finns en viss form av formell kontroll, det är någonting
            annat. Men vi ska vara medvetna om att kontrollen i det förslag
            som nu föreligger är betydligt sämre för tillståndsprövning än
            den kontroll som finns i USA och Tyskland. Det tycker vi är en
            brist, men det finns ju ändå en möjlighet att rätta till de sakerna
            nu.
          </note>
          <note type="speaker">
            Anf. 150 ALLAN WIDMAN (fp) replik:
          </note>
          <note>
            Herr talman! Thomas Bodström pekar här på möjligheten att få
            detta till stånd. Man kunde naturligtvis inte under våren arbeta
            in en domstolsprövning i förslaget som det förelåg, men det fanns
            ju en möjlighet att utreda detta. Jag vill gärna säga, för min
            egen del, att enligt min uppfattning fanns detta på kartan. Det
            var inte bara en möjlighet utan också någonting som jag tror att
            de som önskade en bred överenskommelse i grunden också hade accepterat.
          </note>
          <note>
            Thomas Bodström återkommer hela tiden till uttrycket att vi ska
            avlyssna enskilda. Återigen: Att välja ut enskilda, i betydelsen
            att man väljer ut en person som har ett visst mobiltelefonabonnemang
            eller ett visst dataabonnemang den möjligheten står inte till
            buds. Däremot kan enskilda, om det är av yttersta vikt för verksamheten,
            utgöra sökbegrepp, men det är bara undantagsvis som den möjligheten
            finns.
          </note>
          <note>
            Jag tycker att det är bra att Thomas Bodström, som i sitt anförande
            sade att regeringen utan någon som helst kontroll kommer att kunna
            genomföra sin inriktning av underrättelseverksamhet, nu erkänner
            att det faktiskt finns en kontrollfunktion också avseende regeringen.
          </note>
          <note type="speaker">
            Anf. 151 THOMAS BODSTRÖM (s) replik:
          </note>
          <note>
            Herr talman! Vi kan ju fortsätta tvista om det här med enskilda,
            herr talman, men det är ju precis på det sättet som du säger,
            Allan Widman: Det finns alltså undantag när enskilda personer
            kan vara föremål för den här sökningen. Jag är glad att du ändå
            uttrycker dig på det sättet. Det vore önskvärt att fler gjorde
            det på det sätt som du uttrycker dig här.
          </note>
          <note>
            Jag vill ändå använda min sista replik till att säga att jag
            tycker att arbetet har förts bra i försvarsutskottet. Jag tvivlar
            inte en sekund på de seriösa avsikterna från många borgerliga
            riksdagsledamöter i det här fallet, på samma sätt som vi har varit
            helt ärliga i våra avsikter från början. Vi har varit väldigt
            tydliga med de olika förslagen.
          </note>
          <note>
            När Ulrica Messing och jag hade vår presentation av detta sade
            vi också mycket tydligt att det kan innebära någon förskjutning,
            men om man menar allvar med de här sakerna, ta då den chansen!
            Men det gjorde man inte. Man lät hela den här frågan bli föremål
            för diskussion i utskottet samtidigt som man gjorde uttalanden
            som fullständigt tillintetgjorde de möjligheterna.
          </note>
          <note>
            Vi står inför en mycket märklig situation. Det finns en mycket
            bred majoritet för det här förslaget, men oenighet om det sätt
            som man har agerat på. Vi får väl nu i stället se till att vi
            använder tiden framöver till att försöka hitta den bästa möjliga
            lösningen i stället för att bara gå tillbaka.
          </note>
          <note>
            Det har varit många diskussioner om historieförklaringen. Jag
            hade inte den minsta avsikt att ägna den här tiden åt det, men
            efter att ha hört talare efter talare ge sin historiebeskrivning
            så ansåg jag ändå att det var nödvändigt att beskriva hur det
            hade gått till och det sätt som vi har agerat på inte bara höra
            på hur andra felaktigt påstår att vi har gjort.
          </note>
          <note>
            Låt oss i stället använda tiden framöver i den konstruktiva anda
            och den seriositet som har funnits hos Allan Widman, Karin Enström
            och många andra till att se till att vi får ett bra förslag och
            att vi kan få den verksamhet som vi så väl behöver, men att vi
            därigenom också kan få ett förslag som är förenligt med den rättssäkerhet
            och de grundläggande rättsprinciper som vi står för.
          </note>
          <note type="speaker">
            Anf. 152 LENA OLSSON (v):
          </note>
          <note>
            Herr talman! Jag kan instämma i mycket av kritiken när det gäller
            det förslag som har framförts här i dag.
          </note>
          <note>
            En av delarna i den proposition som vi nu diskuterar oroar mig
            som ledamot i justitieutskottet extra mycket. Det jag talar om
            är ändringen i lagen om försvarsunderrättelseverksamhet som ger
            rätt att spana efter bland annat brottslighet som kan sägas utgöra
            ett yttre hot.
          </note>
          <note>
            Till att börja med anser Vänsterpartiet att försvarsunderrättelseverksamheten
            bör vara inriktad på militära hot medan andra typer av hot bör
            hanteras inom ramen för en annan verksamhet. Detta anser vi därför
            att det i ett demokratiskt samhälle är nödvändigt med en tydlig
            gräns mellan det civila och det militära.
          </note>
          <note>
            Försvarsministern har ju gått från kammaren, men han har i den
            senaste månadens debatt hävdat att vi kritiker blandar ihop brottsbekämpning
            och underrättelseverksamhet från försvaret. Jag tror dock att
            det är han själv som är den som är mest skyldig till detta.
          </note>
          <note>
            Regeringen skriver i propositionen att bestämmelserna måste anpassas
            så att kartläggning av terrorism och annan internationell brottslighet
            av sådan kvalificerad art att den kan anses utgöra yttre hot mot
            landet inte utesluts från tillämpningsområdet för försvarsunderrättelseverksamheten.
            Det är dock samtidigt viktigt att framhålla att det även i fortsättningen
            är polisen som har ansvaret för att leda och bedriva bekämpningen
            av sådan kriminalitet. Vad de myndigheter som ägnar sig åt försvarsunderrättelseverksamhet
            i fortsättningen kan göra är att bidra med underrättelser.
          </note>
          <note>
            Enligt 8 § i den föreslagna lagen om signalspaning i försvarsunderrättelseverksamheten
            får man rapportera uppgifter som berör en viss fysisk person om
            uppgifterna rör försvarsunderrättelseverksamheten, vilket internationell
            kriminalitet av stor omfattning och kvalificerad art alltså föreslås
            göra. Enligt regeringens förslag till ändring i 4 § i lagen om
            underrättelseverksamheten får man sedan rapportera uppgifterna
            vidare till berörda brottsbekämpande myndigheter. Det innebär
            i praktiken att propositionen öppnar upp för nya verktyg i brottsbekämpningen.
          </note>
          <note>
            Även om signalspaningsmyndigheten inte är den som kommer att
            ägna sig åt själva brottsbekämpningen finns det stora möjligheter
            att rapportera brott vidare till polis och åklagare. Försvarsministern
            och de borgerliga stödpartierna har alltså definitivt blandat
            ihop brottsbekämpning och försvarsunderrättelseverksamhet.
          </note>
          <note>
            Herr talman! Utökningen av mandatet för försvarsunderrättelseverksamheten
            innebär, även utan den förändring som säger att spaning i kabel
            är tillåten, att signalspaningsmyndigheten kan ägna sig åt spaning
            på flera personer och filtrera ut flera meddelanden för analys.
            Lagförslaget inkräktar alltså på den grundlagsfästa rätten att
            få kommunicera fritt utan statlig insyn. På grund av detta och
            på grund av de skäl som andra företrädare för Vänsterpartiet,
            Socialdemokraterna och Miljöpartiet anfört anser jag att propositionsförslaget
            i första hand bör avslås. I andra hand bör det bordläggas i minst
            tolv månader.
          </note>
          <note type="speaker">
            Anf. 153 KARIN NILSSON (c):
          </note>
          <note>
            Herr talman! Nu har Thomas Bodström lämnat kammaren, men jag
            gick egentligen upp i talarstolen för att vända mig till honom.
          </note>
          <note>
            Jag har varit kort tid i riksdagen, men när jag ställer mig i
            talarstolen gör jag det med utgångspunkten att jag har fakta med
            mig. Det är skrämmande att en före detta justitieminister kommer
            med hårresande påståenden och överdrifter. Han talar om massavlyssning.
            Man lyssnar på vad människor säger och läser vad de skriver i
            sina mejl, påstår han. Med det utgångsläget hade jag givetvis
            också sagt nej till förslaget.
          </note>
          <note>
            Det är hårresande. Det är skrämmande. Han skrämmer upp människor.
            Han skrämmer upp sig själv. Jag förstår därför inte varför han
            var så nära att faktiskt säga ja. Det vore för mig helt omöjligt
            att ens tänka tanken.
          </note>
          <note>
            Jag tycker att hela frågan blivit en blandning av buggningsärendet,
            alltså den hemliga avlyssning som det talades om förra året, och
            signalspaningen som vi i dag debatterar. Det talas om avlyssning,
            men det handlar inte om avlyssning och definitivt inte om massavlyssning.
            Flera har nämnt ordet avlyssning.
          </note>
          <note>
            Buggning innebär avlyssning av en brottsmisstänkt förutbestämd
            person där en fysisk person, en spanare, sitter och lyssnar på
            ett pågående eller ett inspelat samtal. Det innebär också att
            ett mänskligt öra utvärderar ifall samtalet har ett kriminellt
            innehåll som kan leda till gripandet av en grov brottsling, ett
            narkotikasyndikat eller liknande. Vidare innebär buggning användning
            av hemligt installerade mikrofoner i privata eller offentliga
            miljöer eller avlyssning av telefonsamtal. Vi kommer i riksdagen
            att tvingas fatta beslut också i sådana svåra frågor.
          </note>
          <note>
            Den typen av hemliga tvångsmedel var Thomas Bodström beredd att
            fatta beslut om förra året då han var ansvarig minister för Justitiedepartementet.
            Det handlade dessutom om att tillåta avlyssning av tidningsredaktioner.
            Centerpartiet drev då frågan till bordläggning genom att kräva
            åtgärder för att slå vakt om den personliga integriteten och förstärka
            rättsskyddet. När det gäller buggningen har det under bordläggningstiden
            jobbats fram en rad åtgärder för att tillmötesgå ett rättssäkert
            förslag, och det kommer att presenteras senare.
          </note>
          <note>
            I det här fallet handlar det om signalspaning, som är någonting
            annat. Det är en teknisk inhämtning av signaler i ett globalt
            nätverk som sker i realtid och helautomatiskt. Innehållet kan
            inte inspekteras i inhämtningssystemet. Det går alltså inte att
            med ett mänskligt öra höra ett telefonsamtal eller med ett mänskligt
            öga läsa ett mejl.
          </note>
          <note>
            Enbart behörig analytiker som arbetar med ett visst underrättelseuppdrag
            kan ta del av det material som inhämtas för uppdraget. Den behöriga
            analytikern måste registrera sig vid varje enskilt tillfälle både
            vid ut- och inloggning och signera med en kråka som sparas för
            kontroll i efterhand. Nytt uppdrag måste godkännas av ansvarig
            myndighet.
          </note>
          <note>
            Den helautomatiska sökningen inriktar sig på begrepp och företeelser
            som kan utgöra hot mot svensk säkerhet. I ett gigantiskt flöde
            av signaler som piper förbi varje sekund i det trådbundna nätverket
            och som passerar landets gränser letar man efter bokstavskombinationer
            och kryptiska symboler som kan indikera ett terroristhot eller
            ett militärt hot.
          </note>
          <note>
            Herr talman! Thomas Bodström har tagit lärdom av behovet av integritetsskydd
            och av behovet av starkt rättsskydd för landets invånare och slår
            vakt om dessa frågor. Det tycker jag är bra. Socialdemokraterna
            har vaknat upp och kommit med en rad förslag på åtgärder för att
            förstärka den personliga integriteten. Det tackar jag för. Konstruktiva
            förslag och en bred uppgörelse i en fråga som berör landets säkerhet
            är bra.
          </note>
          <note>
            När Centerpartiet och alliansregeringen nu vägt in de önskemål
            som Socialdemokraterna krävt undrar jag vad det då är som gör
            det omöjligt att enas. Det enda svar jag ser är att Thomas Bodström
            och Socialdemokraterna vill demonstrera sin makt och låter denna
            fråga bli symbol för en meningsskiljaktighet som egentligen inte
            finns.
          </note>
          <note>
            Överläggningen var härmed avslutad.
          </note>
          <note>
            8 § Anmälan om frågor för skriftliga svar
          </note>
          <note>
            Anmäldes att följande frågor för skriftliga svar framställts
          </note>
          <note>
            den 13 juni
          </note>
          <note>
            Elina Linna
          </note>
          <note>
            Christina Axelsson
          </note>
          <note>
            Carina Hägg
          </note>
          <note>
            Urban Ahlin
          </note>
          <note>
            Kent Härstedt
          </note>
          <note>
            Kent Härstedt
          </note>
          <note>
            Kerstin Engle
          </note>
          <note>
            Hans Wallmark
          </note>
          <note>
            Fredrik Olovsson
          </note>
          <note>
            Lars-Ivar Ericson
          </note>
          <note>
            Staffan Danielsson
          </note>
          <note>
            Margareta Persson
          </note>
          <note>
            Frågorna redovisas i bilaga som fogats till riksdagens snabbprotokoll
            tisdagen den 19 juni.
          </note>
          <note>
            9 § Anmälan om skriftliga svar på frågor
          </note>
          <note>
            Anmäldes att skriftliga svar på följande frågor inkommit
          </note>
          <note>
            den 13 juni
          </note>
          <note>
            Fredrik Olovsson
          </note>
          <note>
            Phia Andersson
          </note>
          <note>
            Inge Garstedt
          </note>
          <note>
            Åsa Lindestam
          </note>
          <note>
            Karin Granbom
          </note>
          <note>
            Hans Wallmark
          </note>
          <note>
            Margareta Cederfelt
          </note>
          <note>
            Margareta Cederfelt
          </note>
          <note>
            Carina Hägg
          </note>
          <note>
            Carina Hägg
          </note>
          <note>
            Per Svedberg
          </note>
          <note>
            Per Svedberg
          </note>
          <note>
            Carina Hägg
          </note>
          <note>
            Allan Widman
          </note>
          <note>
            Gunvor G Ericson
          </note>
          <note>
            Ann-Christin Ahlberg
          </note>
          <note>
            Lennart Sacrédeus
          </note>
          <note>
            Ronny Olander
          </note>
          <note>
            Ronny Olander
          </note>
          <note>
            Elisabeth Svantesson
          </note>
          <note>
            Inger Jarl Beck
          </note>
          <note>
            Fredrik Olovsson
          </note>
          <note>
            Ulf Holm
          </note>
          <note>
            Carl B Hamilton
          </note>
          <note>
            Marianne Berg
          </note>
          <note>
            Marianne Berg
          </note>
          <note>
            Eva Flyborg
          </note>
          <note>
            Jan Ertsborn
          </note>
          <note>
            Svaren redovisas i bilaga som fogats till riksdagens snabbprotokoll
            tisdagen den 19 juni.
          </note>
          <note>
            10 § Kammaren åtskildes kl. 19.36.
          </note>
          <note>
            Förhandlingarna leddes
          </note>
          <note>
            /Eva-Lena Ekman
          </note>
        </div>
      </body>
    </text>
  </TEI>
</teiCorpus>
