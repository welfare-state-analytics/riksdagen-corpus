<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 201213</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 201213</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-201213--35</head>
          <docDate when="2012-12-03 00:00:00">2012-12-03 00:00:00</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2012/13:35
          </note>
          <note>
            Måndagen den 3 december
          </note>
          <note>
            Kl. 11:30 - 13:21
          </note>
          <note>
            1 § Avsägelser
          </note>
          <note>
            Talmannen meddelade att Lars Isovaara (SD) anhållit om entledigande
            från uppdraget som ledamot av riksdagen.
          </note>
          <note>
            Kammaren biföll denna anhållan.
          </note>
          <note>
            Talmannen meddelade att Ulrika Karlsson i Uppsala (M) avsagt
            sig uppdraget som ledamot i justitieutskottet.
          </note>
          <note>
            Kammaren biföll denna avsägelse.
          </note>
          <note>
            Talmannen meddelade att Anti Avsan (M) avsagt sig uppdraget som
            ledamot i civilutskottet.
          </note>
          <note>
            Kammaren biföll denna avsägelse.
          </note>
          <note>
            Talmannen meddelade att Marta Obminska (M) avsagt sig uppdraget
            som ledamot i EU-nämnden.
          </note>
          <note>
            Kammaren biföll denna avsägelse.
          </note>
          <note>
            2 § Anmälan om kompletteringsval
          </note>
          <note>
            Talmannen meddelade att Moderata samlingspartiets riksdagsgrupp
            på grund av uppkomna vakanser anmält Anti Avsan som ledamot i
            justitieutskottet, Marta Obminska som ledamot i civilutskottet
            och Ulrika Karlsson i Uppsala som ledamot i EU-nämnden.
          </note>
          <note>
            Talmannen förklarade valda till
          </note>
          <note>
            ledamot i justitieutskottet
          </note>
          <note>
            ledamot i civilutskottet
          </note>
          <note>
            ledamot i EU-nämnden
          </note>
          <note>
            3 § Aktuell debatt: Blockad av Gaza
          </note>
          <note type="speaker">
            Anf. 1 JONAS SJÖSTEDT (V):
          </note>
          <note>
            Herr talman! Denna debatt har begärts av oss i Vänsterpartiet
            med anledning av Israels blockad mot Gaza och de allvarliga humanitära
            följder som denna blockad ger.
          </note>
          <note>
            Gazas invånare förnekas möjligheten att utveckla sin ekonomi
            och möjligheten till värdigt liv. Israels blockad mot Gaza och
            ockupationen av palestinska områden utgör det största hindret
            mot fred, en rättvis tvåstatslösning och fredlig samexistens mellan
            israeler och palestinier.
          </note>
          <note>
            Vi begärde denna debatt efter att Israel åter hade använt militärt
            våld för att stoppa ett fredligt försök att bryta blockaden med
            humanitär hjälp. På morgonen den 20 oktober bordades Ship to Gazas
            fartyg Estelle av den israeliska marinen på internationellt vatten.
            Besättningen utsattes för våld, fördes mot sin vilja till Israel,
            och fartyget har beslagtagits av Israel.
          </note>
          <note>
            För två veckor sedan utspelades ett kort men intensivt krig mellan
            Hamas och andra militanta grupper i Gaza och den israeliska militären.
            Dödsoffren har främst varit palestinier, många av dem helt oskyldiga
            civila. Det militära våldet kan aldrig lösa konflikten. Såväl
            Israels bombningar av Gaza som raketanfall från Gaza mot Israel
            måste fördömas.
          </note>
          <note>
            I förra veckan togs äntligen ett litet steg på vägen mot en fredlig
            lösning av konflikten då FN:s generalförsamling erkände Palestinas
            status som observatör i Förenta nationerna. För Vänsterpartiet
            är detta beslut ett steg på vägen mot ett fullt erkännande av
            en palestinsk statsbildning och därmed en del av en tvåstatslösning
            på konflikten.
          </note>
          <note>
            Vi beklagar regeringens tvekan inför att erkänna Palestinas nya
            status. Men vi välkomnar samtidigt att Sverige denna gång till
            skillnad från omröstningen om Palestinas medlemskap i Unesco röstade
            för ett erkännande.
          </note>
          <note type="speaker">
            Anf. 2 Utrikesminister CARL BILDT (M):
          </note>
          <note>
            Herr talman! Situationen i och kring Gaza är oacceptabel. Den
            är ohållbar, och den är en direkt fara för människors välbefinnande
            i området liksom för freden i regionen i dess helhet.
          </note>
          <note>
            Detaljerna i detta tror jag att vi alla vet. Det handlar om den
            israeliska blockaden av Gaza med de omedelbara humanitära, de
            påtagliga ekonomiska och de långsiktiga politiska konsekvenserna.
            Det handlar om Hamas odemokratiska, auktoritära maktutövning i
            direkt konfrontation med de valda palestinska myndigheterna i
            Ramallah och olika terrorgruppers utnyttjande av Gazas territorium
            för att med olika typer av raketer urskillningslöst beskjuta civila
            områden, städer och byar i Israel.
          </note>
          <note>
            Effekterna av detta vet vi också. Det ena kriget efter det andra
            har sitt ursprung kring Gaza. Det gäller den mycket brutala vintern
            20082009 och den något mindre så men fortfarande oacceptabla situationen
            den senaste månaden. Det är en humanitär och ekonomisk situation
            i Gaza som långsiktigt håller på att bli allt värre.
          </note>
          <note>
            En FN-rapport nyligen tecknade en bild av en utveckling där olika
            faktorer riskerar att leda till att Gazaområdet med dess då mer
            än två miljoner människor kring år 2020 blir närmast obeboeligt.
            Självfallet är det en alldeles olidlig och oacceptabel situation
            för de människor i Israel som lever inom de allt längre räckvidderna
            för raketerna från Gaza och ständigt måste springa till skyddsrummen
            för att värna sina liv.
          </note>
          <note>
            Vi har nu fått ännu en överenskommelse om vapenvila i Gaza. Vi
            välkomnar den. Men jag var samtidigt också mycket tydlig med att
            den inte räcker, och det i två avseenden. För det första måste
            man nu omedelbart gå vidare med att bryta den ekonomiska och humanitära
            blockaden av Gaza. För det andra måste man nu på allvar ge kraft
            åt ansträngningarna för att få till stånd en bredare fredsuppgörelse.
          </note>
          <note>
            Viktigt i det första avseendet är att EU med stor tydlighet kräver
            ett omedelbart, uthålligt och ovillkorligt öppnande av de olika
            övergångarna för humanitär hjälp, kommersiella varor liksom personer
            till och från Gaza. Vissa begränsade förbättringar har skett,
            men det är inte tillräckligt. När EU:s utrikesministrar träffas
            i Bryssel på måndag kommer frågan att ligga på vårt bord, och
            nya initiativ kommer att komma.
          </note>
          <note>
            Detta är viktigt inte minst från Israels egen utgångspunkt. Den
            illegala smugglingsekonomi som blockaden driver spelar direkt
            Hamas illegala strukturer i händerna och ger dem därmed också
            större möjligheter att dölja smugglingen av de raketer och andra
            vapen som utgör ett hot mot oskyldiga människor i Israel.
          </note>
          <note>
            Viktigt i det andra avseendet är att nu få till stånd direkta
            förhandlingar mellan Israels regering och palestinierna som leder
            fram till en överenskommelse om den tvåstatslösning som är den
            enda möjligheten till fred för och försoning mellan dessa två
            nationer.
          </note>
          <note>
            Omröstningen i torsdags i FN:s generalförsamling var viktig inte
            minst därför att den visade det mycket starka och breda internationella
            stöd som finns för denna lösning. Jag hade hoppats att också Israel
            skulle ha röstat för denna resolution. Det hade varit en stark
            och viktig signal.
          </note>
          <note>
            En tvåstatslösning med 1967 års gränser som utgångspunkt på det
            sätt som inte minst EU givit uttryck för skulle ge Israel den
            fred och den säkerhet som man har rätt till. Det skulle ge det
            palestinska folket den frihet och den värdighet som det har sin
            självklara rätt till. Men så blev som bekant inte fallet.
          </note>
          <note>
            I stället kommer nu signaler från Israels regering som är extremt
            oroande framför allt när det gäller nya illegala bosättningar
            i anslutning till Jerusalem. FN:s generalsekreterare har sagt
            att de kan vara ett avgörande slag mot möjligheterna att få till
            en tvåstatslösning. Från Europeiska unionen har vi i går reagerat
            mycket starkt.
          </note>
          <note>
            I Stockholm är Israels ambassadör just nu uppkallad till UD för
            att ytterligare understryka vår uppfattning i denna fråga. Samma
            sak sker i bland annat London och Paris. Vi kommer tillsammans
            med andra EU-länder att diskutera de ytterligare steg som kan
            bli aktuella. Det vore oklokt att just nu föregripa den diskussionen.
            Dessa frågor har också stått i centrum för de diskussioner jag
            fört i Washington under de senaste dagarna.
          </note>
          <note>
            Situationen i Mellanöstern i dess helhet är mycket oroande. Vi
            ser hur nya spänningar byggs upp och hur gamla fördjupas. Nya
            politiska krafter, ofta demokratiskt förankrade, bryter fram.
            Vi ser det allt värre våldet i Syrien, och motsättningarna i Egypten.
            Freden mellan Israel och palestinierna kan inte längre vänta.
            Den får inte längre skjutas upp. Risken är då att vi aldrig under
            överskådlig tid kommer att få se den utan att regionen går mot
            en alltmer konfliktfylld framtid.
          </note>
          <note>
            Det kommer inte bara att drabba de 1,6 miljoner människor som
            i dag lever instängda i Gaza, en oacceptabel situation, eller
            de israeler som ständigt fruktar de nya raketerna. Det kommer
            att drabba regionen i dess helhet och oss. Därför blir de närmaste
            månaderna mycket viktiga. Det krävs att FN, EU, USA och andra
            ger ny kraft åt fredsansträngningarna. Att häva blockaden av Gaza
            vore ett viktigt steg för att göra detta möjligt.
          </note>
          <note type="speaker">
            Anf. 3 URBAN AHLIN (S):
          </note>
          <note>
            Herr talman! Återigen har Sveriges riksdag en debatt om Gaza.
            Återigen får vi se att situationen inte förbättrats för de palestinier
            som lever i detta utomhusfängelse. Vi är helt eniga i Sveriges
            riksdag om att blockaden måste hävas. Vi är alla förvånade över
            att Israel fortsätter med blockaden när det är uppenbart för alla
            och envar att det är en kontraproduktiv och huvudlös politik.
          </note>
          <note>
            Utrikesministern pekade mycket riktigt på att de som tjänar på
            blockaden naturligtvis är de som hanterar tunnlarna, de som tar
            in vapnen; de tjänar pengar på det. Det är till största delen
            Hamas som tjänar på det.
          </note>
          <note>
            Varför gör då Israel på det viset? Och varför lyckas inte vi
            i det internationella samfundet sätta sådan press bakom orden
            att blockaden upphävs? Vi hade en debatt för några år sedan om
            Israels attack mot Gaza då bortåt 1 400 personer dödades. För
            ett par veckor sedan var det dags igen med israeliska bombningar
            över Gaza. Vi har haft Ship to Gaza som återigen bordats och stoppats
            när människor försökt att den vägen bryta blockaden. Om och om
            igen nås vi av de fruktansvärda nyheterna om hur Israel beter
            sig.
          </note>
          <note>
            Låt mig vara väldigt tydlig med att vi fördömer bestämt attackerna
            mot civilbefolkningen i Israel. Vi fördömer terrorism. Vi fördömer
            att man skickar raketer från Gaza in mot civilbefolkningen i Israel.
            Men ärligt talat: Finns det någon i denna kammare som kan vara
            förvånad över att den blockadpolitik som Israel bedriver föder
            och göder extremism? Om du är helt instängd, inte kan handla med
            omvärlden, inte på något vis kan få tillgång till sjukvård och
            annat som du är i behov av utan allt hela tiden måste testas och
            kontrolleras ditt människovärde trampas på dagligen finns det
            någon som då förundras över att det göder extremism?
          </note>
          <note>
            Jag tror att det är oerhört väsentligt att Sverige, Europeiska
            unionen och Förenta nationerna nu tar bladet från munnen och är
            mycket tydliga med vad det är vi vill göra. Jag har i denna kammare
            många gånger kritiserat utrikesministern för att han valt att
            vara kommentator i stället för att vara utrikesminister och bedriva
            utrikespolitik. Tyvärr är den här dagen ytterligare ett sådant
            exempel.
          </note>
          <note>
            Vi har kunnat läsa hur Frankrike och Storbritannien bestämt sig
            för att kalla upp de israeliska ambassadörerna. De har diskuterat
            att ta hem sina diplomater för konsultationer för att på det sättet
            protestera mot Israel. Då väljer utrikesministern att säga att
            han inte vill kommentera det än, för han vet inte riktigt vad
            som är sant. Så står det i alla fall i TT-meddelandet. När vi
            kommer till denna debatt traskar utrikesministern patrullo, efter
            de andra EU-länderna, och säger att just i denna stund kallas
            Israels ambassadör upp till UD.
          </note>
          <note>
            Jag menar att det inte räcker. Sverige måste befinna sig i framkant,
            måste bedriva politik, påpeka saker, vilja förändra. Vi socialdemokrater
            har under en lång period tydligt poängterat tre saker. Det första
            var att uppgradera Palestinas status i FN:s generalförsamling.
            Det är viktigt att Palestina får status som stat även om de inte
            är medlemmar; de är en non-member state. Det ska inte underskattas
            vilken betydelse det kan ha.
          </note>
          <note>
            Tyvärr tövade regeringen, och Sverige blev ett av de allra sista
            länderna att lätta på förlåten och berätta om man skulle säga
            ja, nej eller avstå. Så sent som kvällen före generalförsamlingens
            omröstning stod jag i riksdagen och debatterade med borgerliga
            riksdagsledamöter som då kunde meddela att det antingen blir ett
            ja eller ett nej eller så avstår vi. Det var vad Fredrik Malm
            sade i denna kammare.
          </note>
          <note>
            Det var ju en hemskans tur att vi inte sade nej. Då hade vi inte
            hamnat i ett speciellt stort sällskap när det internationella
            samfundet väl fattade beslutet. Jag kan inte förstå hur regeringen
            kunde töva så länge i denna fråga. Alla som hade läst resolutionsutkasten
            och följt debatten var medvetna om att det var den tidpunkt då
            det internationella samfundet gav ett tydligt besked till Israel,
            nämligen: Vi står upp bakom tvåstatslösningen, och det markerar
            vi genom att ge det stödet.
          </note>
          <note>
            Det bekymrar mig att det verkar som om utrikesministern har försökt
            hitta den gemensamma EU-hållningen, som då naturligtvis skulle
            vara att vi avstod. Eftersom EU aldrig hade kunnat enas om ett
            nej och inte heller om ett ja skulle det i så fall ha varit ett
            avståndstagande, vilket hade varit fullständigt oacceptabelt.
            Det är positivt att regeringen till sist, även om vi var bland
            de sista länderna, meddelade att det blev ett ja.
          </note>
          <note>
            Det andra vi talat om är att se till att märka de produkter som
            kommer från bosättningarna. Det är rimligt att Europeiska unionen
            har ett märkningssystem som gör att konsumenter i Europa kan ta
            avstånd från ockuperat område på så sätt att man inte köper bosättarnas
            produkter. Jag tycker att det borde vara ganska självklart. Danmark
            driver frågan i EU, anordnar konferenser och annat, och Storbritannien
            har tillsammans med handeln infört ett frivilligt system, men
            Sverige ligger efter.
          </note>
          <note>
            Det tredje vi tagit upp är att vi tycker att Sverige bilateralt
            ska erkänna staten Palestina av det enkla skälet att markera att
            vi vill ha ett Palestina, att vi inte accepterar Israels politik
            som steg för steg omöjliggör en framtida palestinsk statsbildning.
          </note>
          <note type="speaker">
            Anf. 4 PETER RÅDBERG (MP):
          </note>
          <note>
            Herr talman! Jag vill tacka Vänsterpartiet för att de lyft upp
            den viktiga frågan om blockaden av Gaza. Gazakonflikten hänger
            intimt ihop med hela Palestinakonflikten. En lösning av Palestinakonflikten
            innefattar också Gazaremsan.
          </note>
          <note>
            Trots att Palestina uppfyller kraven på ett godkännande som egen
            stat vacklar den svenska regeringen. Den senaste händelsen gäller
            fartyget Estelle som bordades av den israeliska militären, trots
            att det var ute på internationellt vatten. Först kommenterade
            UD inte utvecklingen alls på sin hemsida, vilket tros vara en
            del av UD:s tysta diplomati. Däremot skrev Carl Bildt om utvecklingen
            på sin blogg; det är inte första gången vi får följa utrikespolitiken
            via utrikesministerns blogg. Sedan, det ska erkännas, skrev UD
            om händelsen, och Carl Bildt uttalade sig om de elva svenska medborgare
            som greps på internationellt vatten.
          </note>
          <note>
            I grunden är regeringen mycket passiv i konflikten mellan Israel
            och Palestina. Sverige hoppar hit och dit i olika FN-beslut om
            Palestinas rätt att existera. För snart en vecka sedan godkände
            dock Sverige och 137 andra länder Palestinas status som observatör
            i FN. Det kändes som om det satt långt inne innan Sverige till
            slut bestämde sig för att godkänna Palestinas observatörsstatus.
            Som vanligt var det Folkpartiet som bromsade det hela men fick
            till slut, i sista stund, ge med sig.
          </note>
          <note>
            För cirka ett år sedan röstade Sverige nej till palestinskt medlemskap
            i Unesco. Sverige tillhörde de 14 länder som bekämpade PLO-ledaren
            Mahmoud Abbas försök att med fredliga metoder, i stället för genom
            väpnad kamp, uppnå en palestinsk stat. Varför ville inte Sverige
            stå på samma sida som Frankrike och Asiens, Afrikas och Latinamerikas
            stora demokratier Indien, Sydafrika och Brasilien, liksom en förkrossande
            majoritet av världens övriga länder, totalt 107 länder? Även den
            gången var det Folkpartiet och Kristdemokraterna som stretade
            mot. Var det kanske en betalning till dessa partier, som tycks
            driva en gammaldags proisraelisk linje allt för att hålla ihop
            regeringen?
          </note>
          <note>
            Unescoomröstningen handlade förstås om det palestinska folkets
            rättigheter, men frågan handlar också om Sveriges anseende och
            legitima intressen på världsscenen. Huvudfrågan till Carl Bildt
            är: Vilka grunder har regeringen för att Sverige inte ska godkänna
            att Palestina existerar? Genom ett godkännande skulle man kunna
            lösa Gazakonflikten. Nu hör jag Carl Bildt tala här, men jag håller
            med Urban Ahlin om att det vore önskvärt att Carl Bildt lite mer
            kunde delta i debatter och mer offensivt erkänna Palestinas status.
            Det väntar jag fortfarande på.
          </note>
          <note>
            Mellanösternkonflikten är en av de mest utdragna konflikterna
            i världen. I centrum står frågan hur Israel och Palestina ska
            leva i fred. Konflikten har blivit en symbolfråga med politiska,
            kulturella och religiösa dimensioner långt utanför regionen.
          </note>
          <note>
            Palestinierna har enligt FN rätt till ett eget land på de av
            Israel nu ockuperade områdena Västbanken och Gaza. FN har avgjort
            att de palestinska flyktingarna har rätt att återvända till sitt
            land. Världens ledare har dock inte lyckats sätta tillräckligt
            hård press på Israel, och landet har ännu inte godkänt FN:s resolution
            om att 1967 års gränser ska gälla.
          </note>
          <note>
            Gaza är ungefär 360 kvadratkilometer stort. Det motsvarar en
            tredjedel av Ölands yta. Där bor ca 1 ½ miljon invånare, och 45
            procent av medborgarna är under 14 år. Det finns bara tre ställen
            att ta sig ut ur Gaza, och bara de som är mycket sjuka får lämna
            Gaza.
          </note>
          <note>
            Jag var själv i Israel den 28 maj förra året. Då öppnade man
            en port mot Egypten för Gazaborna. Jag är tveksam till om den
            porten är öppen i dag. Israel har säkert stängt den igen, men
            jag är lite osäker.
          </note>
          <note>
            Israels långa blockad av den palestinska Gazaremsan är alltsedan
            2007 en humanitär katastrof, framhåller FN och flyktingorganisationerna.
          </note>
          <note>
            Varför står inte Sverige upp mer för den humanitära rätten till
            liv, mat och kläder och för rätten att gå i skola? Jag tycker
            att Sveriges regering och utrikesministern skulle ligga mer i
            frontlinjen när det gäller den humanitära rätten. Jag tycker att
            Carl Bildt är alldeles för tyst när det gäller FN:s portalparagraf
            om rätten till liv, rätten att få gå i skola och rätten att få
            sjukvård.
          </note>
          <note>
            Nu släpps endast en begränsad mängd mat och mediciner in i området.
            Folk har helt enkelt låsts in, och världen tittar på utan att
            göra någonting. Blockaden berör varje livsområde för invånarna,
            till exempel utbildning, sysselsättning och mental hälsa. Området
            kan inte återuppbyggas då byggnadsmaterial inte släpps in.
          </note>
          <note>
            Israels regering har gång på gång visat att den inte bryr sig
            om människor i grannländerna, i Palestina eller internationella
            beslut. I dag har både Hamas och Fatah förstått att de måste tala
            med en röst om de ska lyckas i förhandlingarna om en palestinsk
            stat. Jag hoppas att utrikesministern kommer att bli lite tydligare
            framöver när det gäller palestiniernas rätt.
          </note>
          <note type="speaker">
            Anf. 5 FREDRIK MALM (FP):
          </note>
          <note>
            Herr talman! Det fanns en tid när davidsstjärnan, Magen David,
            satt fastsydd på juden i gettot i Warszawa. Det var inte så länge
            sedan. I dag sitter davidsstjärnan, tack och lov, på staten Israels
            flagga i stället. Men det finns mycket starka krafter som hatar
            just den flaggan och just den symbolen. De kräver att staten Israel
            ska malas ned till stoft för att en islamistisk gudsstat ska resa
            sig på templets ruiner.
          </note>
          <note>
            När Iran och palestinska terrorister på Gazaremsan, i till synes
            fruktbart samarbete, drar i gång en ny runda av militär konfrontation
            är det just detta långsiktiga mål de har framför ögonen, utplånandet
            av Israel.
          </note>
          <note>
            Herr talman! Sedan Hamas tog kontrollen över Gazaremsan har tusentals
            raketer och missiler avfyrats mot Israel. En stor del av dessa
            har avfyrats mot civila områden, mot sjukhus, synagogor och även
            mot kärnkraftverk. Till en början nådde dessa raketer endast någon
            mil in i Israel, ungefär till Sderot. I dag har Hamas en betydligt
            starkare militär kapacitet än så. De iransktillverkade Fajr-5-missilerna
            som Hamas nu har använt sig av väger ett ton. Bara stridsspetsen
            väger nästan 200 kilo. De är sex meter långa. De skjuts i väg
            från avfyrningsramper som är nedgrävda i jorden. Missilerna har
            en räckvidd på sju och en halv mil. De kan i dag nå till Tel Aviv
            i den region där det bor nästan fyra miljoner människor. Under
            de senaste stridigheterna tvingades en miljon israeler att uppsöka
            skyddsrum. Miljöpartiets representant nämnde inte ett ord om detta
            alldeles nyss. Han hade sex minuter på sig, och han kunde inte
            med ett ord ta avstånd från de raketer som avfyrats i tusental
            mot ett annat land och mot dessa civila områden.
          </note>
          <note>
            Inget land i världen skulle acceptera att utsättas för en sådan
            beskjutning, och det finns helt enkelt inget försvar för att gång
            på gång, år efter år, söka konfrontation på det sätt som Hamas
            ägnar sig åt. Från 1995 till 2004 skedde det genom självmordsattacker
            mot bussar och kaféer. Därefter har det i huvudsak skett genom
            raketer mot civila områden.
          </note>
          <note>
            Herr talman! Vi välkomnar vapenvilan mellan Israel och Hamas.
            Om Hamas inte ansluter till idén om en tvåstatslösning och Israels
            rätt att existera kommer det dock att vara en tidsfråga innan
            denna vapenvila bryts, innan nya stridigheter uppstår och civilas
            lidande fortsätter.
          </note>
          <note>
            För att begränsa införsel av vapen till Gazaremsan har Israel
            en blockad mot området. Denna blockad är inte på något sätt total,
            men den har fått stora återverkningar för palestinierna. Det är
            svårt att skapa ett fungerande ekonomiskt liv om det inte finns
            möjlighet till handel med omvärlden. Det är svårt att bygga upp
            ett område om importen är så begränsad som den varit på Gazaremsan.
            En följd av blockaden är också den tunnelekonomi som har växt
            fram i Gaza och som stärker Hamas och andra gruppers grepp om
            ekonomin i området.
          </note>
          <note>
            Blockaden mot Gaza måste lättas upp. Laglig och legitim handel
            med varor och tjänster måste tillåtas. Samtidigt har Israel rätt
            att genomföra inspektioner och har legitima säkerhetsanspråk som
            måste beaktas. Vi får inte glömma bort att huvudorsaken till blockaden
            och eländet på Gazaremsan är den totalitära och terroriststämplade
            Hamasregim som styr Gazaremsan.
          </note>
          <note>
            I Europeiska unionens rådsslutsatser från den 14 maj i år slås
            följande fast: EU och dess medlemsstater upprepar sitt grundläggande
            engagemang för Israels säkerhet även när det gäller väsentliga
            hot i regionen. EU är bestört över återkommande raketattacker
            från Gaza och fördömer i starkast möjliga ordalag det våld som
            avsiktligt riktas mot civila. EU upprepar sin uppmaning till alla
            parter i regionen för ett effektivt förebyggande av vapensmuggling
            in till Gaza.
          </note>
          <note>
            Herr talman! Det sker i dag stora förändringar i Mellanöstern.
            Upproren i flera arabstater ritar om den politiska kartan. I Syrien
            pågår ett inbördeskrig, och den politiska scenen i Egypten domineras
            i dag av Muslimska brödraskapet. För israelers och palestiniers
            del betyder det en ny tid av regional oro och politisk oförutsägbarhet.
          </note>
          <note>
            I detta läge är behovet av en ny fredsprocess och substantiella
            framsteg till förmån för en tvåstatslösning mycket stort. När
            Sverige gav sitt stöd till uppgraderingen av Palestina inom FN
            skedde det just för att stödja de pragmatiska krafterna på Västbanken
            och ge palestinierna ett större diplomatiskt utrymme för en ny
            förhandlingsprocess. Detta har både föranletts av och kommer att
            följas av tydliga krav på att också sätta sig vid förhandlingsbordet.
          </note>
          <note>
            Men efter uppgraderingen i FN har den israeliska regeringen deklarerat
            byggandet av 3 000 nya bostäder i östra Jerusalem. Detta kommer
            att försvåra nya samtal. Bosättningspolitiken är ett av flera
            hinder för fred och en tvåstatslösning, och den nöter ned Israels
            förtroende internationellt.
          </note>
          <note>
            Herr talman! Den enda lösningen på denna konflikt är en fredsprocess
            och en tvåstatslösning där ett demokratiskt Palestina kan leva
            i fred med den demokratiska staten Israel som granne.
          </note>
          <note type="speaker">
            Anf. 6 KERSTIN LUNDGREN (C):
          </note>
          <note>
            Herr talman! Återigen har vi en aktuell debatt om blockaden av
            Gaza, nu i ljuset av det senaste krigsutbrottet tyvärr det senaste
            men inte det sista.
          </note>
          <note>
            Det är en paradox, herr talman, att samtidigt som vi välkomnar
            och gratulerar den palestinska myndigheten till att ha nått ett
            brett stöd för uppgraderingen till icke-medlemsstat, alltså till
            observatör, i FN svarar Israel med 3 000 nya bosättningar och
            konfiskering, som det verkar, av november månads skatter och tullinkomster.
            Efter eldupphör mellan Hamas och Israel med 158 döda och 1 269
            skadade palestinier och 6 döda och 224 skadade israeler öppnas
            mer vatten för fiske och mer mark i Gaza för odling. Våldets logik
            har fått råda alldeles för långe i den här regionen. Rädslans
            politiska företrädare behöver alltid sina spöken.
          </note>
          <note>
            Det är ingen tvekan, herr talman, om att varje land har rätt
            att skydda sin befolkning. Det är ingen tvekan om ockupationsmaktens
            skyldigheter. Det är ingen tvekan om att terrorism i alla former
            ska fördömas.
          </note>
          <note>
            Grundläggande säkerhet för såväl israeler som palestinier handlar
            om fred, upphörande av ockupationen och ett erkännande av två
            stater med Jerusalem som huvudstad för dem båda.
          </note>
          <note>
            Israels analys av den politiska blockaden av Gaza skulle vara
            intressant att ta del av. Dörrar har stängts, vatten har blockerats,
            människors hopp har släckts och vi har sett hur våldet eskalerat
            med två krigsutbrott, 1,2 miljoner flyktingar, orimliga livsvillkor,
            en ekonomi som raserats, en tunnelekonomi som blomstrar, Hamas
            som vinner i stöd och nya islamistiska grupper som är ännu mer
            extrema. Vi har sett, också i dag, hur tunnlarna på nytt är i
            gång. År 2001 noterade jag en uppgift om att 15 137 lastbilar
            lämnade Gaza för export. I år är siffran 150. Det är klart att
            tunnlarna gynnas då.
          </note>
          <note>
            Herr talman! Israel har en möjlighet till förhandlingar, palestinierna
            likaså. De måste visa en utsträckt hand i stället för nya bosättningar
            eller för den delen nya attacker.
          </note>
          <note>
            Sverige och EU måste nu, herr talman, ställa tydliga krav på
            både USA och Israel och visa att vi menar allvar med att det måste
            till förhandlingar. Det räcker inte, det fungerar inte, det är
            inte okej med den politik som hittills har gällt. Det måste bli
            ett stopp för nya illegala bosättningar. Israel måste leva upp
            till internationell rätt och ta ansvar som den ockupationsmakt
            som man är på Västbanken. Det krävs verkliga förhandlingar för
            att nå fram till att det blir två självständiga stater, inte i
            framtiden utan nu. Alternativet, herr talman, är inte en stat.
            Man måste visa förståelse för det både från den palestinska och
            från den israeliska sidan.
          </note>
          <note>
            För ett år sedan hade vi möjlighet att här i riksdagen möta ett
            av offren för Operation Cast Lead, nämligen Gazadoktorn vars tre
            döttrar dog i en av attackerna. Han har visat vägen framåt. Jag
            tycker att det är en väg för andra att ta efter. I Shall Not Hate
            , heter hans bok. Det finns ingen lösning utan bara låsningar
            i hatets politik.
          </note>
          <note>
            Herr talman! Insikten om de skillnader som finns måste vi ta
            ad notam. Jag hörde nyss en beskrivning hur en miljon israeler
            har fått gå till skyddsrum under den senaste konflikten. Det är
            naturligtvis förskräckligt för barn, vuxna och gamla som drabbas
            av detta. 1,6 miljoner människor i Gaza har inga skyddsrum att
            gå till. De får krypa ihop intill väggarna eller gå in i skolor
            eller andra ställen för att försöka överleva. Det är ingen framtid
            för någondera av parterna. Det krävs förhandlingar, och det krävs
            en tydlighet från Sverige och från EU om att det är nog nu. Nu
            krävs en annan utveckling för fred och frihet för människorna
            i regionen.
          </note>
          <note type="speaker">
            Anf. 7 JULIA KRONLID (SD):
          </note>
          <note>
            Herr talman! Det är svårt att debattera blockaden av Gaza utan
            att samtidigt ta upp den situation som råder mellan Hamas och
            Israel. Den senaste tidens våldsupptrappning mellan Israel och
            Hamas i Gaza har återigen satt denna region i fokus. Vi har i
            Sverige nåtts av bilder på skadade och dödade civila i Gaza, och
            jag tror att vi alla blir väldigt illa berörda när civila, särskilt
            barn, dras in i en konflikt, skadas och får sätta livet till.
            Båda parter bör ta sitt ansvar i att skydda civila.
          </note>
          <note>
            Jag tycker samtidigt att det är viktigt att lyfta fram flera
            aspekter av konflikten. Vi får inte glömma att Israel under lång
            tid har varit utsatt för raketattacker från Hamas på ett sätt
            som jag tror att inget annat land skulle acceptera. Det är också
            djupt beklagligt att Hamas i flera fall placerar sina avfyrningsramper
            mitt bland boningshus, moskéer och skolor för att minska risken
            att Israel går till motattack, eftersom Israel då tar risken att
            civila drabbas, trots varningar via sms och flygblad. Att raketer
            in mot Israel dessutom inte sällan riktas mot civila mål är fullständigt
            oacceptabelt.
          </note>
          <note>
            Konflikten innebär lidande och förödelse för civila både i Gaza
            och i Israel, och det är därför glädjande att båda parter nu kommit
            överens om en vapenvila. Vi får verkligen hoppas att den kan leda
            till fredsförhandlingar i stället för till militär upprustning.
          </note>
          <note>
            Herr talman! Den blockad av Gaza som är ämnet för dagens debatt
            finns det många uppfattningar om, och den har rönt mycket kritik
            från omvärlden på grund av den svåra situation som den innebär
            för civila i Gaza.
          </note>
          <note>
            För att veta vad det är vi talar om tycker jag dock att det är
            viktigt att klarlägga några saker i historien. Raketbeskjutningar
            från Gaza har pågått ända sedan 2001. Trots detta lämnade Israel
            ockupationen av Gaza 2005. Sedan Hamas tog över makten i Gaza
            2007 efter att ha fått en majoritet av folkets röster i lokalvalet
            har det ständigt pågått raketbeskjutningar in mot Israel, och
            sammanlagt har över 13 000 raketer riktats mot Israel, inte sällan
            mot civila mål.
          </note>
          <note>
            Hamas är stämplad som terrororganisation, och de är tydliga med
            att deras mål är att utplåna Israel. På senare tid har man fått
            tag i kraftfulla vapen från Iran. Det är inga små nyårsraketer
            som skjuts in mot Israel utan kraftfulla vapen som når ända in
            till Tel Aviv och Jerusalem.
          </note>
          <note>
            Vi kan alla instämma i att blockaden komplicerar och gör livet
            svårt för civila i Gaza och att målsättningen måste vara att den
            inte ska behövas utan i stället kunna hävas. Samtidigt måste vi
            förstå att orsaken till blockaden är att stoppa vapeninförsel
            till Gaza och att terrorister inte ska kunna röra sig över gränserna.
            Att utifrån den situation som nu råder, där Hamas fått tag i än
            starkare vapen från Iran, tro att Israel helt förbehållslöst ska
            släppa kontrollen över Gaza är ganska naivt. Vi måste givetvis
            ställa krav på Hamas att lägga ned sina vapen och erkänna Israels
            och judarnas rätt att existera. Men för Hamas verkar det vara
            viktigare att fortsätta vägra Israels och judarnas rätt att existera
            än att förhandla fram en fredlig lösning som skulle kunna lägga
            en grund till att Israel släpper på blockaden, vilket kan gynna
            de civila i Gaza.
          </note>
          <note>
            Herr talman! Vänsterpartiet tar som känt tydlig ställning för
            projektet Ship to Gaza, och jag skulle i dagens debatt vilja få
            svar på några frågor.
          </note>
          <note>
            Det finns lagliga israeliska gränsövergångar för godstransporter
            i Israel. Israel släpper regelbundet in godstrafik landvägen genom
            dessa gränsövergångar. Att kontrollen av dessa har varit och är
            för hård kan givetvis kritiseras. Men reglerna för införsel har
            mildrats under den senaste tiden, och numera får i princip allt
            som inte är krigsmateriel föras in. Israel fortsätter till exempel
            den årliga tillförseln av 5 miljoner kubikmeter vatten till Gaza
            trots raketattacker mot israeliska städer. Israel släpper varje
            vecka in mycket mer än vad Ship to Gaza tog med sig i sin last
            under 2010. Under de första fem månaderna under 2010 släppte Israel
            in 277 000 ton mat, byggnadsmaterial med mera detta att jämföra
            med de totalt 10 000 ton Freedom Flotilla, Ship to Gaza, uppgav
            sig medföra. Det var alltså bara en droppe i havet jämfört med
            det som Israel för in.
          </note>
          <note>
            Min fråga till Jonas Sjöstedt, som har deltagit och varit ombord
            på Ship to Gaza i den senaste omgången med skeppet Estelle är:
            Om man nu vill bidra med humanitära medel till Gaza varför inte
            använda de lagliga övergångar som finns? Israel har getts rätten
            att förhindra smuggling av vapen genom att borda och inspektera
            fartyg, så varför ta den olagliga vägen? Kan vi här i dag kanske
            få bekräftat att projektet Ship to Gaza bara är en ren politisk
            provokation mot Israel? På vilket sätt anser Jonas Sjöstedt att
            det gynnar en fredlig utveckling i området?
          </note>
          <note>
            Jag skulle gärna vilja ställa en fråga till utrikesminister Carl
            Bildt vad gäller den höjda observatörsstatusen i FN för Palestina.
            Sverigedemokraterna var det enda parti som kritiserade detta,
            för vi vill se en fredsuppgörelse först. Denna linje har regeringen
            varit tydlig med vad gäller erkännande av Palestina och ett fullt
            medlemskap. Hur kommer det sig att regeringen nu har släppt detta
            krav vad gäller observatörsstatus? Varför inte ha samma krav även
            här först en fredsuppgörelse och sedan ytterligare steg i FN?
            Så kan man slippa en sådan utveckling som vi ser nu, där Israel
            ökar sina bosättningar.
          </note>
          <note type="speaker">
            Anf. 8 JONAS SJÖSTEDT (V):
          </note>
          <note>
            Herr talman! För två veckor sedan råkade jag befinna mig i Tel
            Aviv samtidigt som kriget bröt ut och raketerna slog ned i staden.
            En av de många israeler jag talade med sade så här: Vi kommer
            aldrig att få fred om vi inte börjar tala med varandra. Han påminde
            om att det bara är några år sedan Israel gick in med full kraft
            på marken i Gaza, förstörde enormt stora strukturer på Gazaremsan,
            försökte slå ut Hamas militära kapacitet och dödade över 1 000
            invånare i Gaza. Men sedan dess har Hamas bara blivit starkare,
            både militärt och politiskt.
          </note>
          <note>
            Jag tycker att det fanns en väldig insikt i det han sade. Blockadpolitiken
            har inte lyckats. Den är kontraproduktiv. Det vi i stället ser
            är att polariseringen och extremismen ökar. Lidandet för Gazas
            invånare fortsätter. Blockaden är en kollektiv bestraffning av
            ett helt folk. Den hindrar inte bara import av nödvändigheter
            för invånarna i Gaza; den stoppar också effektivt varje möjlighet
            att bygga upp en hållbar ekonomi med en export från området. Dessutom
            och det ska man inte underskatta innebär blockaden att de två
            delarna av Palestina, Västbanken och Gaza, alltmer skiljs från
            varandra. Därmed blir det svårare att i framtiden bygga en palestinsk
            stat. Så hindrar man möjligheten till fred genom blockaden.
          </note>
          <note>
            Gazaremsan styrs av Hamas. Det är en religiöst baserad och socialt
            konservativ rörelse. Hamas styre har tydliga auktoritära inslag.
            Det råder ingen tvekan om saken: Vi är i grunden oeniga med och
            kritiska till det Hamas står för. Men vi tror att det är nödvändigt
            att tala med dem. Det svåraste är att tala med dem som tycker
            annorlunda. Men fredsförhandlingar utan att man på ett eller annat
            vis inbegriper Hamas kommer knappast att bli meningsfulla. En
            del av denna politik måste vara att lätta på blockaden och isoleringen.
            Isoleringspolitiken gynnar de mest extrema och de mest obehagliga
            politiska krafterna såväl på Gazaremsan som i Israel.
          </note>
          <note>
            Konflikten mellan Israel och Palestina är asymmetrisk. Israel
            har övertaget. Israel är ockupationsmakten. Ockupationen av palestinska
            områden utgör ett strukturellt våld mot det palestinska folket.
            Dagens israeliska regering förvärrar konflikten genom att bygga
            bosättningar på ockuperat palestinskt område. Steg för steg innebär
            bosättningarna, muren, bosättarvägarna och vägspärrarna att det
            blir allt svårare att bygga en hållbar palestinsk stat. Därför
            är ett stopp för nya bosättningar så centralt.
          </note>
          <note>
            Men Israel har också rätt till säkerhet och erkända gränser.
            Raketer mot Israel eller bombdåd riktade mot civila israeler kan
            aldrig försvaras. Liksom ockupationen är de ett brott mot folkrätten.
            Ett erkännande av staten Israels rätt att existera måste vara
            en grundsten i varje fredsöverenskommelse. Den måste dessutom
            ta ställning till flyktingarnas status, som måste få en lösning.
            Jerusalem ska kunna bli huvudstad för två nationer.
          </note>
          <note>
            Vilken roll ska Sverige spela i denna konflikt? Jag menar att
            vi ska föra en aktiv och självständig utrikespolitik. Det innebär
            att vi ska ställa högre krav på märkning av produkter från bosättningarna.
            Det innebär att vi tydligt ska uttala oss mot de nya bosättningar
            som föreslås. Det innebär att allt militärt samarbete mellan Sverige
            och Israel bör upphöra.
          </note>
          <note>
            Samtidigt måste vi stödja palestiniernas ansträngningar att bygga
            en demokratisk statsbildning. Detta stöd ska vara tydligt i internationella
            forum. Det är uppenbart för var och en att vår regering har varit
            djupt splittrad i denna fråga. I Unesco röstade Sverige tillsammans
            med ett litet antal länder mot att Palestina skulle få bli medlem
            i organisationen. Det var en skamlig och obegriplig ståndpunkt.
            I generalförsamlingen röstade Sverige för att uppgradera Palestinas
            status, uppenbarligen efter långa interna diskussioner. Vad vi
            behöver är en regering som inte tvekar i att stärka Palestinas
            ansträngningar till statsbildning utan som tydligt uttalar sitt
            stöd vid varje möjligt tillfälle.
          </note>
          <note>
            Herr talman! Vi kan se hur Israel nu reagerar på beslutet i FN
            på sämsta tänkbara vis. Nu vill den israeliska regeringen aktivt
            sabotera fredsprocessen genom 3 000 nya bostäder på ockuperat
            område och genom att hålla inne palestinska skatteintäkter. Planerna
            på nya bosättningar utanför Jerusalem riskerar att klippa Västbanken
            i två från varandra skilda delar. Byggplanerna har av Ban Ki-moon
            beskrivits som att de innebär ett nästan dödligt slag mot de återstående
            chanserna att rädda en tvåstatslösning. Därför välkomnar jag att
            Sverige i dag har kallat upp Israels ambassadör för att tydligt
            klargöra att vi inte kan acceptera bosättningarna.
          </note>
          <note>
            Frågan måste också ställas till Carl Bildt: Vad är nästa steg?
            Om det som står i dagens Haaretz stämmer att Frankrike och Storbritannien
            överväger att kalla hem sina ambassadörer för konsultationer bör
            då inte vi i Sverige göra likadant? Jag menar att vi borde göra
            det. Jag skulle gärna vilja ha ett svar på detta från Carl Bildt.
          </note>
          <note>
            Men vi borde göra mer. Det är obegripligt att Sverige har ett
            militärt samarbete med staten Israel. Vi har en militärattaché
            på plats på den svenska ambassaden i Tel Aviv. Israel har testat
            vapensystem på svensk mark. Sverige importerar vapen från Israel.
            Det innebär att våra skattepengar går direkt in i den israeliska
            krigsindustrin. Detta militära samarbete måste upphöra.
          </note>
          <note type="speaker">
            Anf. 9 DÉSIRÉE PETHRUS (KD):
          </note>
          <note>
            Herr talman! Jag vill börja med att säga att jag instämmer i
            utrikesministerns anförande om situationen i Gaza, om tvåstatslösningen,
            om bosättningspolitiken och så vidare. Jag noterar att oppositionen
            talar väldigt lite om Israels säkerhet. Därför behövs det lite
            balans, och jag kanske kommer att ta upp en del av detta i mitt
            anförande.
          </note>
          <note>
            Herr talman! Blockaden av Gaza är förödande för många palestinier.
            Många lider av fattigdomen och saknar arbete men också möjlighet
            att leva ett liv i frihet utan restriktioner.
          </note>
          <note>
            Enligt FN organet Ocha lever 80 procent av befolkningen i Gaza
            av internationellt bistånd. Den humanitära hjälpen ges framför
            allt av FN:s flyktingorgan UNRWA. Sverige är en stor finansiär
            av UNRWA, och stödet till palestinierna har de senaste åren uppgått
            till sammanlagt ungefär 700 miljoner kronor per år. Det är alltså
            en ansenlig summa.
          </note>
          <note>
            Herr talman! Blockaden drabbar vanliga människor på bred front.
            När jag för något år sedan träffade israeliska läkare som jobbar
            på frivillig grund för sjuka människor i Gaza fick jag höra hur
            palestinierna inte fick den vård de behövde när det gällde cancervård.
            Det sjukvårdsmaterial som behövs för röntgenutrustning och behandling
            ansågs kunna användas för militära ändamål och fick ej föras in.
            Många cancersjuka fick inte komma ut, och de fick inte den vård
            de behövde. Nu har situationen förbättrats, och jag hoppas att
            den ytterligare kommer att förbättras. Det är naturligtvis inte
            acceptabelt att människor inte får den vård de behöver.
          </note>
          <note>
            Vi kristdemokrater är liksom Sverige och övriga EU emot blockaden.
            Den är inte hållbar. Vi kristdemokrater tror heller inte att det
            i längden går att skapa säkerhet för Israel genom att fortsätta
            med en blockad som till stor del gynnar handeln i tunnlarna mot
            Egypten och därmed ger ett indirekt stöd till Hamas. Den ger Hamas
            makt och inflytande över människors ekonomi på Gazaremsan. Människor
            som behöver köpa alla de varor som inte får komma in via Israel
            tvingas att se till att skaffa sig alla de saker de behöver via
            tunnlarna. Det är ofta inte små saker som kommer in. Det mesta
            kan forslas in där, även motorfordon och vapen. De medel Hamas
            får in på byggnadstillstånd för tunnlar samt skatter är inte oväsentliga
            summor.
          </note>
          <note>
            Jag har sedan 1992 flera gånger varit i Israel och på Västbanken,
            men aldrig på Gazaremsan. Jag försökte komma dit för en månad
            sedan, när jag var på studieresa i området. Tyvärr fick vi i sista
            stund ett nekande svar och fick inte tillstånd att åka in.
          </note>
          <note>
            Enligt uppgift från Israel finns det 980 underjordiska raketavfyringsramper.
            De förläggs ofta i tätbefolkade områden. Det finns 140 smuggeltunnlar
            där vapen kommer in. Därutöver finns det tunnlar för terroroperationer,
            baser för Hamas och fabriker för vapentillverkning. 15 000 raketer
            har det senaste decenniet avfyrats mot Israel, och en miljon israeler
            lever under terrorhotet. Det blockaden bidrar till är bland annat
            att motverka smuggling av långdistansraketer, då dessa är för
            stora för att kunna tas in via tunnlar.
          </note>
          <note>
            Kommer det då in någonting över huvud taget till Gaza? Ja, under
            oktober månad i år kom 5 400 lastbilar in över gränsen vid Kerem
            Shalom Crossing. Av dem var ungefär 1 300 lastade med mat och
            1 600 med byggnadsmaterial. 3 494 personer lämnade Gaza vid Erez
            Crossing. Naturligtvis kommer det in material.
          </note>
          <note>
            Herr talman! Solidaritetsrörelsen Ship to Gaza tänkte jag också
            att jag skulle säga någonting om. Det har varit en ganska stor
            debatt om det. Israel har anvisat hamnar för avlastning av de
            varor som man kommit med, men de har inte accepterats. Israel,
            där man är rädd för vapenleveranser, kan inte acceptera stora
            skepp som kommer lastade med varor som de inte kan kontrollera.
            De varor som kom nu i år har såvitt jag förstått tagits om hand
            och distribuerats vidare till Gaza.
          </note>
          <note>
            Nu må detta vara en symbolhandling av solidaritet med folket
            i Gaza, men Israels säkerhetsintressen är också förståeliga. Enligt
            de utredningar som gjorts av FN angående Ship to Gaza hade Israel
            2010 rätt att borda fartyget, men agerade oproportionerligt vid
            bordningen, då flera besättningsmän dödades.
          </note>
          <note>
            Herr talman! Visst är det vällovligt att vilja hjälpa palestinierna
            inne i Gaza, och det finns stora problem med både blockaden och
            att det inte råder vapenvila och inte finns något fredsavtal.
            Men jag tror att det vi gör bäst i är att trycka på starkt för
            att fredsförhandlingar ska komma till stånd snarast. Vi vill se
            två stater sida vid sida i fred och frihet. Vi måste vara tydliga
            gentemot båda parter om att tiden nu är inne i denna instabila
            region. Israel lever i allt större osäkerhet om hur det kommer
            att gå för till exempel Syrien. Vi måste få stopp på våldsspiralen
            och försöka skapa fred mellan Israel och palestinierna för att
            kunna få en fredligare utveckling i regionen.
          </note>
          <note>
            Naturligtvis måste vi balansera detta och se de säkerhetsintressen
            som Israel har. Vi måste kunna ge garantier. Jag välkomnar om
            oppositionen här i talarstolen kan säga någonting om Israels säkerhet
            och om hur vi tillsammans ska kunna åstadkomma en fredlig utveckling
            i regionen.
          </note>
          <note type="speaker">
            Anf. 10 Utrikesminister CARL BILDT (M):
          </note>
          <note>
            Herr talman! Jag tycker att det är en påtaglig styrka att det
            finns en synnerligen bred och tydlig enighet i denna riksdag bland
            företrädare för alla partier, möjligen med undantag för Sverigedemokraterna,
            vad gäller synen på blockaden och vad som måste göras. Accenterna
            faller lite olika i debatten; det vore konstigt om så inte vore
            fallet. Men slutsatserna blir i alla fall desamma. Denna blockad
            är kontraproduktiv och måste hävas.
          </note>
          <note>
            Av de olika inslagen i blockaden tycker jag att exportförbudet
            hör till de allra mest bisarra. Israel har ett legitimt säkerhetsintresse
            när det gäller att kontrollera det som går in. Så är det. Men
            var det legitima säkerhetsintresset ligger i att förhindra att
            man skickar tomater till Södertälje, Aten eller Ramallah övergår
            nog mänskligt förstånd.
          </note>
          <note>
            Sedan behöver det föras in också. Jag tillhörde dem som var i
            Gaza omedelbart efter det förra kriget och såg delar av den betydande
            förstörelse som hade skett. Jag vet hur stort behovet är av att
            bygga upp. Det behövs över 70 000 nya bostäder i Gaza. En fjärdedel
            av det som förstördes i det tidigare kriget är ännu inte återuppbyggt.
            Man behöver föra in byggnadsmaterial för att kunna göra det som
            är rätt naturligt, det vill säga ge människor tak över huvudet.
            Det har skett vissa förbättringar, men det måste göras mycket
            mer.
          </note>
          <note>
            Nu förs det samtal i Kairo om detta. Det är viktigt att vi framför
            allt från EU:s sida kan ge de samtalen kraft. Vi är beredda att
            ta initiativ. Det ligger en del saker på bordet. Vi ska diskutera
            detta när vi samlas i Bryssel på måndag. Det är en mycket viktig
            fråga både för Gaza och för den vidare utvecklingen.
          </note>
          <note>
            Vad gäller den vidare utvecklingen ska jag inte ta upp de gamla
            debatterna av inrikespolitisk karaktär. De är alltid populära.
            Frågan om medlemskap i FN ligger i säkerhetsrådet. Detta ska man
            inte avgöra i Unesco. Det var en dumhet från palestinsk sida,
            och det var rätt att rösta nej. Men då är det också logiskt att
            vi stöder den uppgradering som har skett i FN. Sedan är det klok
            politik att inte visa korten allra först. Därigenom hade vi kanske
            möjlighet att påverka en del av de förändringar som skedde ännu
            senare under den torsdag som ledde fram till omröstningarna. Det
            var som vanligt klok politik.
          </note>
          <note>
            Nu är vi extremt oroade över det som kan komma vad gäller bosättningar.
            Vi har i samråd med andra länder kallat upp den israeliska ambassadören
            för att försöka få klarhet. Det gäller framför allt det område
            som kallas E 1 i Jerusalem. Skulle man börja bygga där vore det
            som sagt ett allvarligt, kanske avgörande och dödligt hot mot
            möjligheten till en tvåstatslösning. Det är inte alldeles tydligt
            från israelisk sida vad som är avsikterna här. Därför är den diplomatiska
            dialogen med Israel om detta mycket viktig. Nu ska vi inte diskutera
            de vidare steg som kan bli aktuella om vi inte får besked som
            vi bedömer som tillfredsställande, vilket jag inte utesluter.
            Den diplomatiska dialogen är avgörande för att vi ska få möjligheter
            till fred. Det gäller framgent i detta sammanhang. Vi gör det
            i samråd med andra.
          </note>
          <note>
            Låt mig vad gäller den vidare utvecklingen i regionen ansluta
            mig till det som Fredrik Malm sade. Han beskrev en del av de extremt
            religiöst färgade grupperingar som grundar sig på hat och som
            växer sig starkare. Fredrik Malm beskrev detta från den ena sidan,
            men det kan mycket väl beskrivas från den andra sidan på samma
            sätt. Det är kanske så att utrymmet för diplomati och fred håller
            på att smalna av. Men då är det viktigt att vi gemensamt med andra,
            framför allt Europeiska unionen, verkar för att bredda det och
            tillvarata de tyvärr kanske inte så omfattande möjligheter som
            fortfarande kan finnas kvar.
          </note>
          <note type="speaker">
            Anf. 11 URBAN AHLIN (S):
          </note>
          <note>
            Herr talman! Det är klart att det är glädjande att det finns
            en bred enighet i Sveriges riksdag om att blockaden av Gaza är
            kontraproduktiv och rent av huvudlös. Men när man har hört Folkpartiets
            och Kristdemokraternas representanter i debatten förstår man regeringens
            tövan och tvekan innan man faktiskt sade ja till att uppgradera
            palestiniernas status i FN:s generalförsamling. Vi börjar förstå
            var bromsklossarna sitter för en svensk utrikespolitik som är
            tydlig i det internationella samarbetet.
          </note>
          <note>
            Fredrik Malm säger att inget land skulle acceptera att bli beskjutet
            med raketer, och det är naturligtvis helt riktigt. Men man skulle
            inte heller i något land acceptera att leva i ett utomhusfängelse,
            vara blockerad av ett land bredvid, inte kunna exportera och alltid
            bli förödmjukad varje gång man ska passera någonstans. Inget folk
            skulle acceptera det heller. Då måste man ha förståelse för att
            detta föder och göder extremism.
          </note>
          <note>
            Désirée Pethrus säger att vi måste tala om Israels säkerhet.
            Jag är absolut en vän av den israeliska statsbildningen och att
            Israel ska ha säkerhet. För några veckor sedan blev man i kriget
            mot Hamas beskjuten av iranska missiler med betydligt längre räckvidd
            än tidigare, som Fredrik Malm talar om; de kan nå Tel Aviv och
            Jerusalem. Men förklara för mig varför Netanyahu då väljer att
            sätta upp 3 000 nya bosättningar i östra Jerusalem! Det var väl
            inte därifrån som missilerna kom?
          </note>
          <note>
            Vad är skälet till att Netanyahu vid varje tillfälle ser till
            att straffa den sidan i den palestinska splittringen? Då talar
            jag om Fatah, Västbanken och ledarskapet i PLO. Vad är det som
            gör att han är emot alla diplomatiska ansträngningar från den
            sidan, medan han är beredd att göra avtal med Hamas? Vad är det
            som gör att Netanyahu fortsätter med en kontraproduktiv blockadpolitik
            som gynnar Hamas i Gaza, när han vid varje tillfälle ser till
            att göra det svårare och svårare för president Abbas? Det är inte
            att stärka Israels säkerhet.
          </note>
          <note>
            Jag menar att det är oerhört väsentligt att det internationella
            samfundet är tydligt på den här punkten. Blockaden ska hävas naturligtvis.
            Precis som utrikesministern redovisade beträffande exporten från
            Gaza är det helt obegripligt varför den är satt under blockad.
            Men även annat är fullständigt obegripligt.
          </note>
          <note>
            Det har handlat om vilka produkter som inte får importeras till
            Gaza, till exempel chips och nötter. Jag vet inte riktigt vilket
            säkerhetshot mot Israel det skulle vara om sådant importeras till
            Gaza. Västbanken och den fortsatta bosättningspolitiken där måste
            upphöra.
          </note>
          <note>
            Jag är ledsen att behöva säga det: Vi har haft fördömanden efter
            fördömanden här i kammaren. Det internationella samfundet har
            varit tydligt år efter år. Israel har nu kommit till en situation
            där man kan lita på USA och ett antal småöar i världen som är
            direkt beroende av amerikanskt stöd. Det är ungefär det stöd man
            har. Det är egentligen en total isolering internationellt. Det
            är dags att vi sätter kraft bakom orden.
          </note>
          <note>
            Det är därför jag återigen säger: Nästa steg från svensk sida
            borde vara att man nu märker de produkter som kommer från bosättningarna,
            så att svenska konsumenter kan göra ett medvetet val: Vill jag
            köpa produkter som har kommit från ockuperat område och har producerats
            av bosättare eller inte?
          </note>
          <note>
            För mig är valet självklart. Jag skulle bojkotta de produkterna
            omedelbart. Men låt svenska konsumenter göra ett medvetet val.
          </note>
          <note>
            Det andra är naturligtvis erkännandefrågan, som jag har lyft
            upp tidigare.
          </note>
          <note>
            Det tredje fast jag vill inte säga att det är vad vi borde göra
            är att i de diskussioner som EU nu har med Israel måste naturligtvis
            de avtal som finns mellan EU och Israel diskuteras. I en tidigare
            debatt har jag pekat på att det i associationsavtalet finns en
            artikel 2 som handlar om respekt för demokrati och mänskliga rättigheter.
          </note>
          <note type="speaker">
            Anf. 12 PETER RÅDBERG (MP):
          </note>
          <note>
            Herr talman! Fredrik Malm lägger 97 procent av sin talartid på
            att försvara Israel. Men vad handlar hela den här konflikten om?
            Israel har ockuperat land från Palestina, och vi pratar om 1967
            års gränser. Det är själva utgångspunkten i diskussionen. Palestina
            har i dag kvar 22 procent av sin ursprungliga yta. Vi har ett
            land som har ockuperat ett annat land. Det är själva kärnfrågan.
          </note>
          <note>
            Sedan får jag naturligtvis säga vi har sagt det från alla partier
            att vi helt tar avstånd från Hamas beskjutningar. Det är helt
            oacceptabelt. Men vad handlar själva konflikten om? Jo, den handlar
            om att Israel ockuperar palestinsk mark samt att man nu blockerar
            Gaza, så att människor inte får möjlighet till mat, vatten, sjukvård
            etcetera.
          </note>
          <note>
            Jag ska ta ett exempel från verkligheten. Vi kan kalla henne
            Mona. Hon är eller var 32 år, med två små barn. Hon upptäckte
            knölar i bröstet. Hon hade cancer och påbörjade en cytostatisk
            behandling. Hon genomgick det några gånger. Sedan uppstår en massa
            problem. På sjukhuset tar helt plötsligt medicinerna slut. Hon
            ska få åka till Israel och få vård. Men det blir så stora problem
            att hon helt enkelt inte kommer fram till Israel. Det händer gång
            på gång att hon nekas utresetillstånd. Jag vet i dag inte om denna
            kvinna lever och om hennes små barn är döda på grund av att hon
            inte fick den sjukvård som hon borde ha haft.
          </note>
          <note>
            Detta är vad verkligheten handlar om, att man förbjuder människor
            att komma till lasarett, att man bombar deras hem.
          </note>
          <note>
            Fredrik Malm, Folkpartiet, och även Kristdemokraterna lägger
            den största vikten i diskussionen på att Israel måste ha rätt
            till skydd. Det är självklart att Israel ska ha rätt till skydd
            och att vi ska ha en tvåstatslösning. Men konfliktens kärna är
            just det jag talade om, att Israel har ockuperat land och att
            Israel vägrar gå till förhandlingsbordet.
          </note>
          <note>
            Israel vill naturligtvis att Hamas och Fatah ska vara två motpoler
            till varandra, eftersom det gynnar Israel att de kan säga att
            det inte finnas någon gemensam part.
          </note>
          <note>
            Vi är helt överens jag delar Carl Bildts uppfattning om vad vi
            ska sträva mot. Kritiken i mitt förra inlägg var att jag tycker
            att utrikesministern är lite för flat, om jag får använda det
            uttrycket. Men jag är ändå glad över att du står upp för tvåstatslösningen
            och att du med kraft säger detta här i talarstolen.
          </note>
          <note>
            Precis som Urban Ahlin är inne på: Storbritannien och Frankrike
            driver frågan oerhört hårt just nu och försöker kanske ta hem
            sina ambassadörer från Israel. Jag vill att Sveriges utrikesminister
            ska driva en hårdare politik mot Israel. Vi pratar helt enkelt
            om ett land som har ockuperat ett annat land. Det är pudelns kärna.
          </note>
          <note>
            Jag blir lite bestört när jag hör diskussionen och man kommer
            in på detaljer, om jag får använda det uttrycket, och börjar prata
            om olika saker som alla är överens om. Men vad handlar själva
            frågan om? Jo, det handlar om att Israel har ockuperat ett land
            och att FN har fördömt det.
          </note>
          <note>
            Utgå från det i diskussionen, så tror jag att vi kan nå varandra
            lite bättre!
          </note>
          <note type="speaker">
            Anf. 13 FREDRIK MALM (FP):
          </note>
          <note>
            Herr talman! Miljöpartiet är inte nyansernas mästare. Ingen kan
            nog beskylla Peter Rådberg för det. Efter sju minuter kom det
            fram i en bisats: Jo, men Israel har ändå rätt att skydda sig
            mot raketbeskjutningarna. Så långt är Miljöpartiet berett att
            sträcka sig.
          </note>
          <note>
            När det gällde Socialdemokraterna tror jag att det kom en bisats
            efter två och en halv minut och sedan något pliktskyldigt efter
            ungefär åtta och en halv minut.
          </note>
          <note>
            Så ser det ut på den sidan.
          </note>
          <note>
            Jag tror att det är viktigt att förstå att om man beskriver situationen
            på den palestinska sidan så att det pågår en splittring mellan
            Hamas och Fatah som är skapad av den israeliska blockaden, då
            måste man tänka till ett varv kring vad som är grunden till problematiken
            inom den palestinska politiken. Det är i högsta grad väsentligt,
            om man vill kunna nå en tvåstatslösning och ett förhållandevis
            hyggligt starkt palestinskt utgångsläge i förhandlingar.
          </note>
          <note>
            Den väsentliga skillnaden mellan Fatah och Hamas är inte att
            Israel utsätter Gaza för en blockad. Den väsentliga skillnaden
            mellan Fatah och Hamas är att Fatah i dag, sedan ungefär två decennier
            tillbaka, eftersträvar en lösning på konflikten där ett Palestina
            upprättas sida vid sida med Israel, medan Hamas, Peter Rådberg,
            vill något annat: De vill upprätta ett Palestina ovanpå Israel.
            Det är inte riktigt samma sak. Miljöpartiet nämner att detta skulle
            vara någon sorts detalj i sammanhanget. Det är inte riktigt så,
            utan det är en väsentlig skillnad.
          </note>
          <note>
            Samma skillnad finns också på den israeliska sidan, där man måste
            vara mycket tydlig med att de som argumenterar för nya bosättningar
            på exempelvis Västbanken tycks vilja utvidga Israel till att ligga
            ovanpå det som i framtiden ska bli Palestina. Det är inte heller
            någon acceptabel politik, och det är också något som vi fördömer.
          </note>
          <note>
            Men det är orimligt att på något sätt förenkla konflikten till
            att den israeliska blockaden för att skydda sig mot Hamas raketbeskjutning
            skulle vara grunden till oenigheten på den palestinska sidan.
          </note>
          <note>
            Jag kan läsa upp några enkla citat från Hamas program. Det antogs
            1988. Det är ungefär 20 år innan den israeliska blockaden av Gazaremsan
            inleddes.
          </note>
          <note>
            Israel existerar och kommer att existera till dess att islam
            utplånar det, precis som man utplånat andra före det. Så står
            det i introduktionen.
          </note>
          <note>
            I artikel 6 står det att Hamas strävar efter att resa Allahs
            banér över varje centimeter av Palestina.
          </note>
          <note>
            I artikel 7 står det: Domedagen kommer inte att komma före det
            att muslimerna tar upp kampen med judarna, där judarna kommer
            att gömma sig bakom stenar och träd. Stenarna och träden kommer
            att säga: O muslimer, det är en jude bakom mig. Kom och döda honom.
          </note>
          <note>
            Artikel 12, där Hamas för övrigt tycks ansluta sig till idén
            att slaveri är acceptabelt, lyder: Att göra motstånd och kuva
            fienden är varje muslims, mans som kvinnas, individuella plikt.
            En kvinna kan kämpa mot fienden utan sin makes tillstånd, och
            så även slaven utan sin herres tillstånd.
          </note>
          <note>
            Därutöver kommer skrivningar om att judarna låg bakom frimurarordnar,
            Rotaryklubbar, Lions, franska revolutionen och så vidare.
          </note>
          <note>
            Det är klart att detta är ett hinder för fred. Kan inte oppositionen
            i denna församling sträcka sig så långt att man på något sätt
            försöker förstå vad det är för konspirationsteorier och hat som
            driver fram dessa extremistiska rörelser? Det vore klädsamt. Det
            är faktiskt bara en enda person i oppositionen som har klarat
            detta, och det är Jonas Sjöstedt, som på ett mycket förtjänstfullt
            sätt stod upp för Israels rätt att faktiskt skydda sig mot den
            terrorism och extremism som landet har utsatts för.
          </note>
          <note type="speaker">
            Anf. 14 KERSTIN LUNDGREN (C):
          </note>
          <note>
            Herr talman! Israelernas säkerhet kan bara långsiktigt säkras
            genom ett slut på ockupationen och en uppgörelse med palestinierna
            om ett bildande av två stater en uppgörelse som baseras på 1967
            års gränser, på en lösning av flyktingsituationen och på Jerusalem
            som huvudstad för de båda staterna. Utan en uppgörelse, som kommer
            att vara väldigt svår att träffa för båda parter, kommer säkerhet
            aldrig att kunna byggas långsiktigt.
          </note>
          <note>
            Vi har i så många delar av världen sett att förtryck inte skapar
            en hållbar utveckling inte i regionen och inte i Israel eller
            i Palestina. Det förtryck som palestinierna har upplevat är en
            grund för framtida konflikt och för en ohållbar utveckling i regionen.
          </note>
          <note>
            Det är bra att det i stort finns en bred samsyn här i kammaren
            om hur kontraproduktiv blockaden av Gaza är. Men det är ett spöke
            som rädslans och våldets budbärare alltjämt tror sig behöva. Det
            finns extrema krafter i Gaza som inte accepterar 1967 års gränser
            som utgångspunkt för ett Palestina.
          </note>
          <note>
            Jag noterar samtidigt att Hamas nu har uttalat stöd för FN-uppgradering
            på den grund som alla bör notera. Det finns nämligen fler och
            extremare krafter på båda sidor de som verkligen vill utplåna
            varandra: de som vill utplåna Gaza och driva ut palestinierna
            från Västbanken och de som vill utplåna Israel från kartan. Men
            det finns också de krafter som söker diplomatins och fredsförhandlingarnas
            väg, och de krafterna måste ha vårt fulla stöd.
          </note>
          <note>
            Herr talman! Attackerna från Gaza mot Israel är oacceptabla,
            likaså oproportionerliga flygbombningar mot Gaza. Visst, missiler
            har avfyrats från befolkningstäta områden, och bomberna, som fällts
            över Gaza, har fällts över befolkningstäta områden, för Gaza är
            kanske världens mest tätbefolkade område, så det blir alltså en
            naturlig följd av detta.
          </note>
          <note>
            Jag hoppas att det finns möjligheter att nu nå försoning bland
            de palestinska grupperna. Det skulle vara en god grund för en
            överenskommelse och öka trycket för en fredsprocess värd namnet.
          </note>
          <note>
            Herr talman! Israel och Palestina vill båda bygga säkerhet för
            sin befolkning. Man vill bygga säkerhet, välfärd och möjligheter
            i frihet. Men förutsättningen för det är en uppgörelse som ger
            båda en stat med gränser som erkänns av den andra. Där är vi inte
            i dag, men nu är hög tid att öka trycket för att detta ska bli
            verklighet.
          </note>
          <note type="speaker">
            Anf. 15 JULIA KRONLID (SD):
          </note>
          <note>
            Herr talman! Jag noterar att jag inte fick något tydligt svar
            av utrikesminister Carl Bildt om varför man har släppt kravet
            på en tydlig fredsuppgörelse innan man tar ytterligare steg i
            FN, vilket är en linje som vi har förespråkat. Vi menar att innan
            Palestina kan erkännas, innan ett medlemskap i FN kan bli verklighet
            och innan observatörsstatus kan ges vilket nu redan är beslutat
            måste både Hamas och PA erkänna Israels och judarnas rätt att
            existera och tydligt ta avstånd från terrorism och antisemitism.
          </note>
          <note>
            Vi har talat om en hållbar fredsuppgörelse. Hur ska vi nå en
            hållbar fredsuppgörelse med en tvåstatslösning om den ena parten
            vill utplåna den andra parten? Det är ingen hållbar fredsuppgörelse.
            Jag kan till viss del förstå att man vill uppmuntra de fredliga
            ansträngningar som finns från den palestinska myndighetens sida,
            men när vi ska ge ytterligare uppmuntran i FN kan vi inte exkludera
            situationen med Hamas och de våldshandlingar och raketbeskjutningar
            som de gör sig skyldiga till. Vi måste också kräva ett erkännande
            från Hamas.
          </note>
          <note>
            Jag undrar om man när det gäller observatörsstatus kan blunda
            för den situation som råder med Hamas. Kommer man också i fortsättningen
            att göra det? Är det bara den palestinska myndighetens agerande
            som räknas när det gäller frågan om ett erkännande av Palestina
            som stat och Palestinas fulla medlemskap i FN?
          </note>
          <note>
            För att återgå till händelserna kring Ship to Gaza kan jag notera
            att jag heller inte fick något som helst svar av Jonas Sjöstedt
            om syftet med det och varför man inte kan gå den lagliga vägen.
            Efter händelserna med Ship to Gaza 2010, som nämndes tidigare,
            tillsatte FN en utredning om vad som hänt, för att förhindra att
            liknande händelser ska kunna inträffa i framtiden. Där framhåller
            man att Israel står inför ett verkligt hot mot dess säkerhet och
            att sjöblockaden infördes som en legitim säkerhetsåtgärd för att
            hindra vapen från att komma in i Gaza, men att Israel möjligtvis
            använde ett övervåld, som naturligtvis ska kritiseras.
          </note>
          <note>
            För att förhindra liknande händelser kommer man också med ett
            antal rekommendationer och uppmaningar. FN rekommenderar att all
            humanitär hjälp till Gaza ska gå genom de gränsövergångar som
            finns och att alla humanitära aktioner ska respektera de rådande
            säkerhetsbestämmelserna. Detta är tydliga rekommendationer från
            FN. Det finns också tydliga rekommendationer från FN om att en
            stat som får reda på att dess medborgare eller fartyg kommer att
            försöka bryta en sjöblockad är ansvarig för att varna och avskräcka
            dem från att göra det. Frågan är hur mycket ansträngningar man
            från Sveriges sida har gjort för att avråda från Ship to Gaza.
            Det är uppenbarligen inte tillräckligt, eftersom Ship to Gaza
            och skeppet Estelle återigen sätts i gång för att driva fram en
            konfrontation med Israel.
          </note>
          <note>
            Jag skulle återigen vilja ställa frågan: Varför kan inte Ship
            to Gaza och Vänsterpartiet respektera de rekommendationer som
            kommer från FN om att ta den lagliga vägen och inte göra denna
            konfrontation som sätter människor på fartygen i fara och som
            provocerar Israels rätt att borda ett skepp och kontrollera de
            varor som kommer in? Jag skulle vilja ha ett svar på den frågan.
            Jag fick inget svar tidigare.
          </note>
          <note type="speaker">
            Anf. 16 JONAS SJÖSTEDT (V):
          </note>
          <note>
            Herr talman! Stödet för ett fritt Palestina är stort i Sverige.
            I vårt land finns en betydande folklig solidaritet och ett engagemang
            för rättvisa och fred.
          </note>
          <note>
            En av dessa rörelser är Ship to Gaza som arbetar för att bryta
            Israels blockad. Jag vill här från riksdagens talarstol framföra
            ett tack till alla de aktiva som gjorde detta unika solidaritetsarbete
            möjligt.
          </note>
          <note>
            När Israels marin bordade Ship to Gazas fartyg Estelle på internationellt
            vatten den 20 oktober segrade våldet. En fredlig aktion för att
            bryta Israels blockad bemöttes med betydande brutalitet.
          </note>
          <note>
            Besättningen på fartyget fördes mot sin vilja till Israel dit
            de aldrig hade för avsikt att resa. Väl där anklagades de absurt
            nog för att olovligen ha rest in i landet, detta efter något som
            närmast måste beskrivas som en kidnappning och ett piratdåd.
          </note>
          <note>
            Israel har med rätta fått motta kritik för hur man agerade mot
            Ship to Gaza. Men historien är inte avslutad med att besättningen
            har blivit frigiven efter grundliga förhör. Skeppet Estelle är
            fortfarande kvarhållet. Skeppet är registrerat i Finland men har
            svenska ägare. Den finska utrikesministern har framfört till Israel
            att han kräver att den kapade båten ska återlämnas till ägarna.
            Kan vi möjligen få höra samma sak från Carl Bildt i dag? Skulle
            han kunna framföra samma sak till Israel? För det kan väl inte
            vara i sin ordning att Israel kapar och beslagtar svenskägda fartyg
            utan grund. Det är dags att stå upp för den privata äganderätten,
            Carl Bildt.
          </note>
          <note>
            Så till Julia Kronlids frågor om Ship to Gaza. Det är anmärkningsvärt
            att Julia Kronlid inte har någonting att säga om ett land som
            ockuperar ett annat land, ett land som dödar tusentals människor
            under ockupationen, utan ägnar huvuddelen av sin tid åt en helt
            fredlig solidaritetsrörelse.
          </note>
          <note>
            Det är inte sant att palestinierna får importera det de vill
            till Gaza. Bland de saker man inte får importera finns till exempel
            symaskiner och cement, som fanns i den mycket välinspekterade
            lasten ombord på Estelle.
          </note>
          <note>
            Julia Kronlid säger: Ja, men det är en politisk aktion för att
            bryta blockaden. Ja, men det är helt självklart. Målet är ju att
            bryta en orättfärdig blockad som FN dessutom har fördömt ett flertal
            gånger.
          </note>
          <note>
            Mina frågor till Julia Kronlid är: Är du beredd att ta avstånd
            från Israels hinder mot export från Gaza? Kan du säga att Sverigedemokraterna
            motsätter sig det här hindret mot export? Varför ska man inte
            få sälja tomater som odlas i Gaza? Är Sverigedemokraterna emot
            att Israel hindrar studenter som drömmer om att bli läkare och
            lärare och som bor i Gaza att studera på Birzeituniversitetet
            utanför Ramallah? Det är väl ganska rimligt. Kan vi få höra det
            från Sverigedemokraterna här i dag?
          </note>
          <note>
            Utrikesminister Carl Bildt berörde omröstningen i Unesco. Ärligt
            talat, Carl Bildt, jag tror inte att det var principer utan Folkpartiet
            som hindrade att Sverige röstade på ett bättre sätt när det gäller
            Unescomedlemskapet.
          </note>
          <note>
            Den här principen, som Carl Bildt försöker påtala, om att man
            ska vara med i FN först, så att säga, och Unesco sedan, finns
            egentligen inte. Österrike gick med i Unesco 1948 men blev medlem
            i FN först 1955. Monaco valdes in i Unesco 1962 men blev medlem
            i FN först 31 år senare. Schweiz valdes in i Unesco 1949 men valde
            att gå med i FN först 2002.
          </note>
          <note>
            Det finns även exempel på länder som har befunnit sig i konflikt
            och som har valt att gå med i Unesco trots att de inte har kunnat
            gå med i FN, till exempel Nordkorea och Sydkorea.
          </note>
          <note>
            Det finns alltså ingen sådan här princip att falla tillbaka på.
            Och visst vore det värt att ge Unescos skydd till exempel till
            födelsekyrkan i Betlehem eller till den gamla staden i Hebron.
            Det vore väl ett sätt att inlemma palestinierna i ett internationellt
            samarbete och ett sätt att ta ett av de nödvändiga stegen på vägen
            mot en demokratisk palestinsk statsbildning.
          </note>
          <note type="speaker">
            Anf. 17 DÉSIRÉE PETHRUS (KD):
          </note>
          <note>
            Herr talman! Det finns en historik kring blockaden av Gaza. Jag
            tycker att det är viktigt att vi tar upp den. Och vi är några
            stycken som gör det här.
          </note>
          <note>
            Jag tror inte att vi hinner med hela historien. Men Israel har
            försökt att lyfta blockaden. År 2005 började man avvecklingen
            av de israeliska bosättningarna på Gazaremsan, till väldigt många
            bosättares förtret, ska jag säga. Man var på rätt väg. År 2006
            höll palestinierna val.
          </note>
          <note>
            Men på Gazaremsan tog Hamas en stor andel av rösterna, och det
            blev interna stridigheter mellan Hamas och Fatah, det mer moderata
            Fatah. Och den palestinska myndigheten, som skulle ha kontroll
            över Gazas säkerhetssituation, försvagades. Tyvärr spolierades
            en möjlighet att hålla ihop palestinierna, som nu är delade mellan
            Hamas i Gaza och Fatah på Västbanken.
          </note>
          <note>
            Med Hamas vid rodret över Gaza fanns det stora risker för Israel,
            då Iran har goda kontakter med Hamas. Vapenleveranser och annat
            stöd är något som Israel anser sig behöva kontrollera. I det läget,
            när Hamas med stöd av Iran fick kontroll över Gazaremsan och Fatah
            fick bege sig tillbaka till Västbanken, kände sig Israel tvunget
            att agera. Därav, herr talman, har vi blockaden av Gaza.
          </note>
          <note>
            Urban Ahlin säger att han börjar förstå var bromsklossarna sitter
            i regeringen. Frågan är vad bromsklossarna handlar om. Vad gör
            bromsklossarna? Vi försöker balansera situationen. Det handlar
            om att se till Israels säkerhetsintressen men också till palestiniernas
            behov av säkerhet och rättvisa.
          </note>
          <note>
            Det är bra att Urban Ahlin i det här andra anförandet äntligen
            uttalade sig för Israels säkerhet. Det gäller även andra. Jonas
            Sjöstedt har, som sagt, gjort det tidigare. Men även Miljöpartiet
            gjorde det.
          </note>
          <note>
            När det gäller bosättningspolitiken, som Urban Ahlin tog upp,
            tror jag att det blir väldigt svårt. När det gäller just östra
            Jerusalem är det väldigt allvarligt om man utökar bosättningarna,
            eftersom det är annekterat område ur Israels synvinkel.
          </note>
          <note>
            Men när det gäller Västbanken säger man, enligt israeliska UD
            för bara en månad sedan, att antingen får bosättarna flytta därifrån
            eller också får de, så att säga, lyda under palestiniernas överhöghet.
            Israelerna själva ser det alltså inte som ett problem att vid
            en förhandling lösa situationen med bosättningarna.
          </note>
          <note>
            Flertalet experter ser blockaden som illegal. Det är viktigt
            att ha sagt det här i talarstolen. Europas statschefer har också
            vid ett flertal tillfällen i Europeiska rådet krävt att blockaden
            ska upphöra. Detta instämmer naturligtvis både regeringen och
            Kristdemokraterna i.
          </note>
          <note>
            Men när det gäller vem som har kontroll över Gaza är det enligt
            Osloavtalet, mellan israeler och palestinier, så att Israel har
            rätt att ha kontroll över luftrum, över territorialvatten, över
            gränsövergångar och över valuta och handel. Det är naturligtvis
            av säkerhetsskäl. Sjöblockaden är till för att förhindra att vapen
            kommer in via fartyg.
          </note>
          <note>
            Nu vet vi, som sagt, att mycket vapen ändå kommer in via tunnlarna.
            Det här gör naturligtvis att man kan ifrågasätta om den här blockaden
            är effektiv.
          </note>
          <note>
            Jag hoppas att man i de diskussioner som man nu har efter vapenstilleståndet
            faktiskt kommer in på reella diskussioner om hur man kan häva
            blockaden och hur man kan starta upp ett ökat utbyte mellan människor.
            För det är bara genom att skapa ett förtroende mellan människor
            som vi kommer att kunna skapa fred.
          </note>
          <note>
            När jag nyligen besökte Sderot mötte jag en man som sade just
            det: Jag hade handel och affärer med människor inne i Gaza. Vi
            är så ledsna att vi inte kan träffas.
          </note>
          <note>
            Jag tror att det är med möten människor emellan som vi kan bygga
            freden. Och det ska vi vara med och bidra till.
          </note>
          <note type="speaker">
            Anf. 18 Utrikesminister CARL BILDT (M):
          </note>
          <note>
            Herr talman! Vi ska inte glömma det som Désirée Pethrus sade
            mot slutet. Det fanns faktiskt en tid då invånare i Gaza till
            mycket stor del arbetade i det övriga Israel. Man rörde sig fritt
            över den där gränsen, och vi hade en ekonomisk interaktion eller
            integration eller vad vi ska kalla det. Det var inte alldeles
            utan problem, men det var inte alls problem av den dignitet och
            av den storleksordning som vi har i dag. Sedan vet vi att det
            är en serie av omständigheter som har fört oss till dagens olyckliga
            situation.
          </note>
          <note>
            Vad gäller Ship to Gaza, Jonas Sjöstedt, ska jag inte säga mer.
            Jag har haft två tidigare redogörelser här i riksdagen. Jag tror
            att Jonas Sjöstedt vet ungefär vad jag har sagt. Jag ska inte
            säga mer i den delen i dag.
          </note>
          <note>
            Sedan kan jag väl förstå att det på sina håll finns ett intresse
            av att se det mesta i världen med partipolitiska glasögon och
            föra debatten i de termerna. Jag vill gärna hålla mig på lite
            distans från detta. Jag tycker att det är viktigt att vi har en
            tydlig utrikespolitik, och det har vi. Jag tycker också det ska
            jag gärna säga att det är en styrka att vi har ett så pass brett
            stöd för den, trots de partipolitiska piruetter som tillhör det
            ömsesidiga spelets natur.
          </note>
          <note>
            Gaza är, för att återgå till det som är denna debatts kärna,
            ett i sak mycket svårt problem vad gäller 1,6 miljoner människor.
            Gaza är ju en urgammal stad, en av de äldsta städerna i regionen.
            Till detta kommer flyktingar med en mycket stark demografisk expansion
            och mycket svåra ekonomiska omständigheter, både på grund av andra
            omständigheter och på grund av den blockad vi har sett under den
            senaste tiden.
          </note>
          <note>
            Så har då smugglingsekonomin tillkommit och gjort allting mycket
            värre, vilket vi är eniga om i denna debatt. De som tjänar på
            det är smugglarna och Hamas, inte någon annan. I de samtal jag
            har fört med israeliska företrädare genom åren är det slående
            att när man diskuterar detta håller de alla i grunden med om att
            det är kontraproduktivt, men de uppfattar att det är svårt att
            ta steget att faktiskt göra det som slutsatsen skulle leda till,
            det vill säga släppa på blockaden, bortsett från de begränsningar
            och de säkerhetsinspektioner som förvisso måste finnas där. Även
            Israel har ju sin inrikespolitik.
          </note>
          <note>
            Nu har vi en vapenvila igen. Den avgörande uppgiften måste nu
            vara att se till att vapenvilan inte bara blir en vapenvila. Och
            gör vi ingenting åt den andra delen av överenskommelsen där står
            faktiskt att man ska börja häva blockaden så blir det bara en
            vapenvila. Om den blir några veckor, några månader eller några
            år är i detta avseende av mindre betydelse. Vapnen kommer att
            börja tala igen. Raketerna, flygbeskjutningarna, bombningarna,
            dödandet, förstörelsen kommer tillbaka om man inte tar sig an
            dessa delar av Gazaproblematiken. Det är vi alldeles överens om
            i denna kammare.
          </note>
          <note>
            Men vi är faktiskt också överens om, tycker jag, att det inte
            räcker med detta. Att bara lösa Gaza isolerat kommer nog att vara
            mycket svårt, även om vi bör röra oss framåt med blockaden och
            med det andra säkerhetssituationen, beskjutningar utan vi måste
            nu öppna upp för direkta förhandlingar om en tvåstatslösning.
          </note>
          <note>
            Där var omröstningen i torsdags viktig. Efter den har ju president
            Abbas sagt att han nu är beredd att direkt sätta sig vid förhandlingsbordet,
            och det är vad Israels premiärminister Netanyahu har sagt tidigare.
            Jag hörde honom själv i FN:s generalförsamling i september säga
            detta.
          </note>
          <note>
            Nu är det dags att visa att man verkligen är beredd att sätta
            sig vid förhandlingsbordet. Jag vet att det är en israelisk valrörelse.
            Valrörelser har sina effekter på politiskt agerande, det vet vi
            alla, men omedelbart efter den måste bägge parter sätta sig ned
            vid bordet och, med stöd av FN, med stöd av EU, med stöd av USA
            och med stöd av den arabvärld som enigt har ställt upp bakom denna
            resolution, börja verka för att tvåstatslösningen nu blir en realitet.
            I morgon kan det vara för sent, och då kommer vapnen åter att
            forma framtiden. Det gynnar absolut ingen, allra minst Israel.
          </note>
          <note type="speaker">
            Anf. 19 URBAN AHLIN (S):
          </note>
          <note>
            Herr talman! Jag förstår faktiskt inte vad utrikesministern menar
            när han talar om de här piruetterna. De enda piruetter vi har
            sett i den här talarstolen är något som jag skulle vilja kalla
            för rena dansnumret från utrikesministern när han försöker komma
            undan vad det handlade om när det var Unescoomröstningen. Det
            var ett fantastiskt felsteg. Carl Bildt trampade nog rejält på
            kavaljerens fötter när Sverige bestämde sig för att tillsammans
            med ett fåtal andra faktiskt rösta nej till Palestinas medlemskap
            i Unesco. Jonas Sjöstedt har på ett utomordentligt sätt redovisat
            hur logiken faller samman, så den enda som har gjort piruetter
            värt dansstället Sandgrund i Karlstad i den här debatten är utrikesministern.
          </note>
          <note>
            Sedan vill jag vända mig till Fredrik Malm angående hans citat
            om Hamas. Det råder ingen tvekan om att det finns ett brett avståndstagande
            i den här riksdagen, och det omfattar naturligtvis också Socialdemokraterna,
            mot Hamas politik och att man skickar missiler över Israel. Det
            sade jag redan i mitt inledningsanförande. Men när Malm bara citerar
            från Hamas för att på det sättet visa att de inte vill ha en tvåstatslösning,
            då kanske det är på sin plats att citera israeliska regeringsföreträdare
            som talar om att bomba dem tillbaka till stenåldern, att driva
            ut palestinierna i havet.
          </note>
          <note>
            Problemet är att det verkar som om den här israeliska regeringen
            inte heller ställer upp på tvåstatslösningen, och det är det jag
            har försökt att peka på. När man direkt efter FN:s beslut om att
            uppgradera Palestinas status bestämmer sig för att utvidga bosättningarna
            med 3 000 måste det betyda någonting.
          </note>
          <note>
            Steg för steg förhindrar Israel en tvåstatslösning, och det är
            utifrån det vi måste forma vår politik. Vi socialdemokrater har
            i den här debatten tydligt och klart visat vad vi vill att Sveriges
            regering ska göra för att pressa Israel till att acceptera en
            tvåstatslösning och sätta sig i förhandlingar som syftar till
            en lösning och två stater.
          </note>
          <note type="speaker">
            Anf. 20 PETER RÅDBERG (MP):
          </note>
          <note>
            Herr talman! Grunden till den här debatten är det jag sade i
            mitt förra inlägg, nämligen att Israel har ockuperat Palestina,
            vilket är själva grunden, och Israels blockad över Gaza. Detta
            föder våld, Fredrik Malm. Detta föder våld.
          </note>
          <note>
            Med detta sagt vill jag återigen säga att vi fördömer allt våld
            från Hamas och vi driver en tvåstatslösning. Men vi måste väl
            någon gång se sanningen i vitögat, och det är att Israel har tagit
            oproportionerligt mycket mark från palestinierna. Redan 1948 delade
            man upp det. 55 procent skulle Israel få, och 44 procent skulle
            palestinierna få. Ett år senare, i det första kriget, hade Israel
            tagit upp till 75 procent av ytan, och så har det fortgått fram
            till dags dato.
          </note>
          <note>
            Estelles mål var att genom icke-våld bryta den orättfärdiga blockaden.
            Det var deras syfte när de seglade mot Israel på internationellt
            vatten.
          </note>
          <note>
            Blockaden som Israel utsätter Gaza för strider helt klart mot
            internationell rätt, och ett helt folk straffas på grund av detta.
            Kan vi inte vara överens om, kan inte även Fredrik Malm och Kristdemokraternas
            Désirée Pethrus säga att Israel använder oproportionerligt våld
            mot en väldigt svag motståndare? Kan vi inte komma överens om
            detta? Vem är det som ska backa i ett sådant läge, när Israel
            går in med sådana otroliga krafter när de känner sig vad de kallar
            för hotade?
          </note>
          <note>
            Jag tycker ändå att den här debatten visar att vi är rätt överens,
            men jag tycker precis som Urban Ahlin och Jonas Sjöstedt att Sverige
            måste ha en högre svansföring och ett tryck på Israel för att
            komma till det vi vill, nämligen 1967 års gränser. Det är det
            som är själva målet, och då krävs det också en politik bakom detta.
          </note>
          <note type="speaker">
            Anf. 21 FREDRIK MALM (FP):
          </note>
          <note>
            Herr talman! Jag vill börja där utrikesministern avslutade sitt
            inlägg, nämligen att det viktigaste just nu förstås är att man
            kan öppna upp för nya direkta förhandlingar mellan Israel och
            den palestinska ledningen. På kort sikt har uppgraderingen i FN
            fått svåra konsekvenser, som vi också högljutt nu protesterar
            emot, i form av den israeliska regeringens beslut om att bygga
            flera tusen nya bostäder i östra Jerusalem. Men på längre sikt
            är uppgraderingen viktig för att ge palestinierna en diplomatiskt
            starkare position, tror jag, för förhandlingar om en tvåstatslösning.
          </note>
          <note>
            Med detta sagt är det några andra frågor som har tagits upp i
            denna diskussion. Det rör bland annat diskussionen om märkning
            av produkter från israeliska bosättningar. Det kan vi förstås
            diskutera, men vad som är viktigt i det sammanhanget är förstås
            att inte singla ut ett land eller ett folkrättsligt ockuperat
            territorium, som vi uppfattar det. Man kan inte å ena sidan hävda
            att vi ska begränsa den ekonomi som råder i de israeliska bosättningarna
            på Västbanken och å andra sidan säga att nu är det viktigt med
            en direkthandelsförordning inom Europeiska unionen för att öppna
            upp för att integrera ockupationsekonomin på norra Cypern till
            exempel.
          </note>
          <note>
            Jag förväntar mig att de som är beredda att vandra den här vägen
            när det gäller produkter från israeliska bosättningar är lika
            tydliga när det handlar om till exempel norra Cypern.
          </note>
          <note>
            Avslutningsvis vill jag säga att när det gäller Ship to Gaza
            och skeppet Mavi Marmara som blev mycket uppmärksammat var det,
            vad jag förstod, 800 aktivister på det fartyget och ingen last
            alls.
          </note>
          <note>
            Jonas Sjöstedt hamnade bara på Korsika. Man kan till och med
            fira semester nu för tiden och skylla det på Israel, men jag tror
            inte att det hjälper freden.
          </note>
          <note type="speaker">
            Anf. 22 KERSTIN LUNDGREN (C):
          </note>
          <note>
            Herr talman! Vi har alla anledning att lära oss av historien
            och försöka säkra att den inte upprepas, att stödja frihetssträvanden
            hos människor varhelst de förtrycks och att stödja icke-våld för
            förändring.
          </note>
          <note>
            Sverige har liksom EU naturligtvis också skäl att respektera
            det palestinska folkets fria val av sina styrande, likaväl som
            vi gör det i Egypten, kräver att syrierna ska få göra det och
            så vidare.
          </note>
          <note>
            Men, herr talman, låt oss sända ett entydigt budskap. Vi förväntar
            oss att Israel tar tillbaka beslutet om nya bosättningar och betalar
            ut den palestinska myndighetens skatter och tullinkomster för
            november månad. Vi förväntar oss att såväl den palestinska myndigheten
            som Israel påbörjar nya förhandlingar snarast. Jag hoppas att
            den israeliska valrörelsen kommer att bädda för sådana lösningar,
            men än så länge finns tyvärr inget synbart.
          </note>
          <note>
            Herr talman! Västbanken har 500 000600 000 nya bosättare. Det
            är naturligtvis en stor utmaning för en fredsuppgörelse. Område
            C har en förödande utveckling. Om det här får fortgå, om hoppets
            dörrar stängs, riskerar vi att där få se ett nytt Gaza. Vi riskerar
            nya våldsutbrott: Gaza nu, i morgon kanske hela området.
          </note>
          <note>
            Låt oss, herr talman, hoppas och verka tydligt och entydigt för
            en lösning i närtid, innan nya krigsutbrott.
          </note>
          <note type="speaker">
            Anf. 23 JULIA KRONLID (SD):
          </note>
          <note>
            Herr talman! Jag vill börja med att tacka Jonas Sjöstedt för
            att vi äntligen får lite respons, då det finns andra partier här
            inne, som Folkpartiet och Fredrik Malm, som verkar ignorera att
            vi finns och också har försvarat Israels rätt till sin säkerhet.
          </note>
          <note>
            Dock tycker jag fortfarande inte att jag fick något tydligt svar
            på varför Ship to Gaza-projektet måste gå sjövägen och varför
            man inte vill följa FN:s rekommendationer att ta den lagliga landvägen
            för humanitära insatser. Jag fick i alla fall bekräftat att huvudmålet
            inte är humanitära insatser av medlidande med Gazabefolkningen,
            utan det är en politisk provokation mot Israel. Tack för det svaret!
          </note>
          <note>
            Jag skulle också vilja säga att jag tycker att Miljöpartiet och
            Vänsterpartiet lite grann vill framställa det som om ingen mat
            eller några förnödenheter kommer in till Gaza, när det faktiskt
            kommer in lastbilsflak med mat och stora mängder vatten. Dessutom
            finns möjlighet att komma till Israel för vård. Sedan finns det
            fortfarande brister som behöver åtgärdas.
          </note>
          <note>
            Mitt svar till Jonas Sjöstedt är ja. Om man i den vapenvila som
            nu finns kan komma överens om ytterligare lättnader i blockaden,
            som samtidigt inte äventyrar Israels säkerhet, är vi positiva
            till det. Men då måste det också ställas krav på Hamas att upphöra
            med våldshandlingar och att ta avstånd från sitt uttalande om
            att utplåna Israel. Det måste finnas en tvåpartsöverenskommelse
            där.
          </note>
          <note>
            Låt mig vara tydlig med att vi stöder en tvåstatslösning i den
            här konflikten, som är väldigt olycklig för civila, både palestinier
            och israeler, där det finns en fredsuppgörelse där båda parter
            respekterar varandra, erkänner varandras rätt till existens och
            att få leva i fred och frihet. Med en sådan målsättning kan ingen
            blockad behövas som gör livet svårt för civilbefolkningen.
          </note>
          <note type="speaker">
            Anf. 24 JONAS SJÖSTEDT (V):
          </note>
          <note>
            Herr talman! Jag vill också tacka mina meddebattörer för den
            här debatten. Jag tycker att det är viktigt att det finns en sådan
            bred samsyn om att blockaden av Gaza både är illegitim och kontraproduktiv.
            Det är bra för svensk utrikespolitik. Blockaden låter Gazaborna
            överleva, men den låter inte Gazaborna leva, och det håller inte.
          </note>
          <note>
            På onsdag kommer riksdagen att rösta om ett svenskt erkännande
            av Palestina som självständig nation. Vi vänsterpartister kommer
            att rösta för. Observatörsstatusen i FN var ett första steg, men
            bara ett steg på vägen mot att erkänna Palestina som stat. Sverige
            bör liksom Island ta steget fullt ut med ett erkännande.
          </note>
          <note>
            En viktig del av att Palestina nu stegvis erkänns är att landet
            ska få tillgång till institutioner som ICC, den internationella
            brottmålsdomstolen. Ett internationellt erkännande av Palestina
            kommer att stärka och ge legitimitet åt det palestinska styret
            på Västbanken och åt president Abbas. Israel kan få en trovärdig
            förhandlingspartner, om de vill förhandla.
          </note>
          <note>
            Ett erkännande skulle också kunna fungera som en uppmuntran till
            nationell dialog och försoning mellan olika palestinska krafter.
            I det läget vill vi att Sverige talar klarspråk, att Sverige tar
            ställning.
          </note>
          <note>
            Vi vill också att dubbelmoralen ska upphöra. Därför vill vi att
            Sveriges militära samarbete med Israel ska avskaffas och upphöra
            helt. Det innebär att vi ska dra tillbaka vår militärattaché från
            ambassaden i Tel Aviv, att vi inte ska importera vapen från Israel
            och att vi inte heller ska låta Israel öva sina vapensystem i
            vårt land. Det tillsammans med en aktiv diplomati kan göra att
            vi bidrar till en fredlig lösning och den tvåstatslösning där
            både palestinier och israeler ska få finnas sida vid sida, som
            vi alla eftersträvar.
          </note>
          <note type="speaker">
            Anf. 25 DÉSIRÉE PETHRUS (KD):
          </note>
          <note>
            Herr talman! Oppositionen talar om att Israel måste tala tydligt
            om en tvåstatslösning. Jag måste säga att senast jag vare nere
            i Israel tyckte jag att man talade väldigt tydligt om en tvåstatslösning.
            Det kändes mycket hoppfullt.
          </note>
          <note>
            Rådberg från Miljöpartiet talade om att vi alla borde uttala
            oss om det oproportionerliga våldet i kriget. Det har vi antagit
            en gemensam åsikt om i EU-nämnden. Det har också tagits ett uttalande
            via regeringen och utrikesministern nere i EU, en rådsslutsats
            om oproportionerligt våld. Det finns där också.
          </note>
          <note>
            Jag och mitt parti vill att blockaden ska upphöra snarast, men
            i den situation som trots allt råder är Hamas ett stort hinder
            för att Israel ska kunna leva i fred och säkerhet. Hamas har inte,
            som vi har talat om tidigare, erkänt Israels rätt att existera.
            Det gör det svårt för israelerna att tro på att det går att lätta
            på blockaden.
          </note>
          <note>
            Israel lämnade, som vi sade tidigare, Gaza 2005, men situationen
            blev tyvärr inte säkrare. Nu återstår det att se om Hamas kan
            försonas med Fatah, gå i en moderatare riktning, och hur stödet
            från det egyptiska muslimska brödraskapet, som senast förhandlade
            fram vapenvilan, kommer att utvecklas. Vi måste förstås värna
            Camp David-avtalet från 1979 för fred och säkerhet mellan Israel
            och Egypten.
          </note>
          <note>
            Sedan blev det, som sagt, en ny regim i Egypten 2011. Då öppnades
            ju Rafahövergången till Egypten. I det avtal som nu har slutits
            har man sagt att alla gränsövergångar ska öppnas och att rörelser
            av människor och varor ska underlättas. Vi får väl lita på att
            detta nu kommer att bli verklighet.
          </note>
          <note>
            Vi hoppas och tror att Israel förstår att en framtid kräver att
            man kommer överens med palestinierna och att vi hittar ett fredsavtal
            med två stater sida vid sida för fred och säkerhet, både i regionen
            och för de enskilda människorna.
          </note>
          <note type="speaker">
            Anf. 26 Utrikesminister CARL BILDT (M):
          </note>
          <note>
            Herr talman! Detta har varit en bra debatt. Det har varit en
            bra debatt därför att den har visat den breda enighet som finns
            i den fråga som vi nu diskuterar och i den avgörande fråga som
            handlar om att få till stånd en fredsprocess mellan Israel och
            Palestina, men också i medvetandet om de faror som finns, att
            vapenvilan bara blir en vapenvila och att hatets krafter växer
            sig allt starkare.
          </note>
          <note>
            Vi har talat mycket om Hamas och Gazaområdet. Det bör vi göra.
            Men vi ska inte glömma att Islamska Jihad har växt till där under
            de senaste åren och att en stor del av de raketattacker som vi
            har sett under den senaste tiden, kanske före den här konflikten,
            i allt väsentligt handlar om dem och om nya hatets krafter.
          </note>
          <note>
            Så sent som i dag på morgonen får vi besked om nytt våld i Hebron.
            Extremistiska bosättare går till attack mot palestinier, bränner
            deras bilar och målar hatsloganer på deras hus. De blev arresterade
            av den israeliska armén, och det var i och för sig bra.
          </note>
          <note>
            Men hatets och oförsonlighetens krafter växer, och bosättningspolitiken
            skapar nya svårigheter. Därför är det så viktigt att man steg
            för steg har börjat röra sig mot fred. Att häva blockaden mot
            Gaza är ett viktigt steg. Direkta fredsförhandlingar som vi talar
            om här är ett annat viktigt steg. Att upphöra med att ge det stöd
            som kan finnas till oförsonlighetens krafter och försöka att från
            vår sida ge stöd till försonlighetens krafter på bägge sidor,
            att försöka få dem som tidigare har stått för mer oförsonlighet
            att gå mot en insikt om vad som krävs, där tror jag och hoppas
            jag att Sverige kan spela en liten roll. Jag vet att Europeiska
            unionen rätt utformad i sin politik kan spela en betydande roll.
          </note>
          <note>
            Än är det inte för sent för fred, men sanden rinner i det där
            tiduret tyvärr.
          </note>
          <note>
            Överläggningen var härmed avslutad.
          </note>
          <note>
            4 § Justering av protokoll
          </note>
          <note>
            Justerades protokollet för den 27 november.
          </note>
          <note>
            5 § Anmälan om fördröjda svar på interpellationer
          </note>
          <note>
            Till riksdagen hade inkommit följande skrivelser:
          </note>
          <note>
            Interpellation 2012/13:153
          </note>
          <note>
            Interpellation 2012/13:153 Kränkningarna på Lundsbergs skola
          </note>
          <note>
            Interpellationen kommer att besvaras fredagen den 14 december
            2012.
          </note>
          <note>
            Skälet till dröjsmålet är sedan tidigare inbokade resor och engagemang.
          </note>
          <note>
            Jan Björklund
          </note>
          <note>
            Interpellation 2012/13:156
          </note>
          <note>
            Interpellation 2012/13:156 Eftervård vid svåra förlossningsskador
          </note>
          <note>
            Interpellationen kommer att besvaras den 14 december.
          </note>
          <note>
            Skälet till dröjsmålet är redan inbokade engagemang.
          </note>
          <note>
            Marianne Jenryd
          </note>
          <note>
            6 § Hänvisning av ärende till utskott
          </note>
          <note>
            Föredrogs och hänvisades
          </note>
          <note>
            7 § Bordläggning
          </note>
          <note>
            Anmäldes och bordlades
          </note>
          <note>
            8 § Anmälan om interpellationer
          </note>
          <note>
            Anmäldes att följande interpellationer framställts
          </note>
          <note>
            den 30 november
          </note>
          <note>
            Eva-Lena Jansson
          </note>
          <note>
            Eva-Lena Jansson
          </note>
          <note>
            Interpellationerna redovisas i bilaga som fogats till riksdagens
            snabbprotokoll tisdagen den 11 december.
          </note>
          <note>
            9 § Anmälan om frågor för skriftliga svar
          </note>
          <note>
            Anmäldes att följande frågor för skriftliga svar framställts
          </note>
          <note>
            den 30 november
          </note>
          <note>
            Peter Persson
          </note>
          <note>
            Peter Rådberg
          </note>
          <note>
            Frågorna redovisas i bilaga som fogats till riksdagens snabbprotokoll
            tisdagen den 4 december.
          </note>
          <note>
            10 § Kammaren åtskildes kl. 13.21.
          </note>
          <note>
            Förhandlingarna leddes av talmannen.
          </note>
          <note>
            /Eva-Lena Ekman
          </note>
        </div>
      </body>
    </text>
  </TEI>
</teiCorpus>
