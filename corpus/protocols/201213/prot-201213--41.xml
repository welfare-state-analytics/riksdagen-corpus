<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 201213</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 201213</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-201213--41</head>
          <docDate when="2012-12-11">2012-12-11</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2012/13:41
          </note>
          <note>
            Tisdagen den 11 december
          </note>
          <note>
            Kl. 09:00 - 23:18
          </note>
          <note>
            1 § Justering av protokoll
          </note>
          <note>
            Justerades protokollet för den 5 december.
          </note>
          <note>
            2 § Meddelande om ändring i kammarens sammanträdesplan
          </note>
          <note>
            Tredje vice talmannen meddelade att inget uppehåll för partiernas
            riksdagsgrupper skulle göras i kammarens sammanträde tisdagen
            den 18 december mellan kl. 16.00 och 18.00.
          </note>
          <note>
            3 § Hänvisning av ärenden till utskott
          </note>
          <note>
            Föredrogs och hänvisades
          </note>
          <note>
            4 § Förnyad bordläggning
          </note>
          <note>
            Föredrogs och bordlades åter
          </note>
          <note>
            5 § Låneram för SAS-koncernen
          </note>
          <note>
            Föredrogs
          </note>
          <note>
            Kammaren biföll utskottets förslag att ärendet fick avgöras efter
            endast en bordläggning.
          </note>
          <note type="speaker">
            Anf. 1 JONAS ERIKSSON (MP):
          </note>
          <note>
            Herr talman! Statligt ägande eller delägande i bolag kan motiveras
            på olika sätt, men i grunden måste ett offentligt ägande baseras
            på samhällspolitiska målsättningar.
          </note>
          <note>
            För oss i Miljöpartiet kan det handla om att genom ett statligt
            ägande bidra till ökad välfärd och större socialt och miljömässigt
            ansvarstagande. Det kan handla om att staten behöver agera på
            marknader som inte på egen hand kan lösa de uppgifter som staten
            anser behöver lösas och hantera risker för svårreglerade monopol
            eller oligopol.
          </note>
          <note>
            Staten bör i huvudsak inte äga företag som finns på fungerande
            konkurrensutsatta marknader där man saknar samhällspolitiska målsättningar.
            Riskerna är stora att det statliga ägandet påverkar marknaden
            och andra företag på ett negativt sätt genom att till exempel
            snedvrida konkurrensen.
          </note>
          <note>
            I dag debatterar vi frågan om ett statligt lån till SAS, som
            har svenska, norska och danska staten som huvudägare.
          </note>
          <note>
            Miljöpartiet har länge drivit frågan om en avveckling av det
            statliga svenska ägandet i SAS. Vi ser inte någon samhällspolitisk
            nytta med att staten äger ett flygbolag verksamt på en fungerande,
            konkurrensutsatt marknad. Det statliga ägandet riskerar att vara
            en hämsko för strukturell utveckling inom flygbranschen och vara
            en begränsade faktor när det gäller statens möjligheter att reglera
            och ställa nödvändiga krav på flygtrafiken.
          </note>
          <note>
            SAS är också ett bolag som länge har haft stora ekonomiska problem.
            Staten har vid flera tillfällen varit tvungen att gå in med ägartillskott.
            Varje gång har vi i Miljöpartiet i stället förordat en avveckling
            av det statliga ägandet.
          </note>
          <note>
            Företrädare för Miljöpartiet har då anfört att de affärsplaner
            som bolaget presenterade för att klara neddragningarna medförde
            stora ekonomiska risker och att det inte var säkert att planerna
            skulle komma att lyckas.
          </note>
          <note>
            Det är beklagligt, herr talman, att vi återigen står i kammaren
            och behöver ta ställning till ännu en ny krisplan och statligt
            stöd till bolaget.
          </note>
          <note>
            SAS bolagsledning har liksom parterna på arbetsmarknaden genom
            stora ansträngningar under den senaste tiden lyckats träffa avtal
            som innebär kostnadsminskningar för bolaget. Den nya affärsplanen
            gör rimligen bolaget mer attraktivt inför en försäljning, men
            jag tror inte att de nuvarande planerna är tillräckliga för att
            göra SAS lönsamt.
          </note>
          <note>
            Den nya affärsplanen förändrar inte heller vår syn på ägandet
            i SAS. Vi har sett hur skattebetalarnas pengar genom de tidigare
            ägartillskotten har förbrukats. Förslaget om en låneram innebär
            fortsatt stora ekonomiska risker med skattepengar. Att medge lån
            till SAS utan att det finns en uttalad plan från regeringens sida
            för hur avvecklingen av det statliga engagemanget i bolaget ska
            gå till utgör enligt min mening inte en ansvarsfull ägarpolitik.
          </note>
          <note>
            Jag yrkar därför avslag på regeringens proposition och bifall
            till Miljöpartiets reservation i betänkandet.
          </note>
          <note type="speaker">
            Anf. 2 JENNIE NILSSON (S):
          </note>
          <note>
            Herr talman! Vi ska nu behandla regeringens proposition om låneram
            för SAS. Vi gör det mot bakgrund av att den internationella flygindustrin
            är utsatt för mycket hård press med en tuff konkurrenssituation,
            något som har haft effekter för SAS inte minst när det gäller
            företagets möjligheter att bedriva sin verksamhet.
          </note>
          <note>
            Den fråga som riksdagen nu har att ta ställning till är om den
            ska medge att regeringen beslutar om en låneram för SAS. Socialdemokraterna
            stöder detta förslag, eftersom vi gör bedömningen att det är ett
            nödvändigt beslut för att möjliggöra för SAS att leva vidare och
            bli lönsamt.
          </note>
          <note>
            De utgångspunkter och överväganden som vi har gjort handlar om
            att värna gemensamma tillgångar och tidigare gjorda investeringar
            och att säkra viktig infrastruktur både inom Sverige och i Norden.
            Men vi har också vägt in betydelsen av att vara sammanknutna med
            viktiga destinationer, främst i Europa.
          </note>
          <note>
            SAS är för närvarande Nordens största flygbolag och har som verksamhetsmål
            att erbjuda flygtransporter och därtill relaterade tjänster, främst
            till den nordiska hemmamarknaden. SAS har en marknadsposition
            på 3151 procent i de skandinaviska länderna och spelar en viktig
            roll när det gäller att säkra tillgången till infrastruktur för
            bland annat näringslivet inom såväl Norden som övriga Europa.
          </note>
          <note>
            Låneramen kommer att utgöra en del av en ny kreditfacilitet för
            bolaget. Regeringen anger också att ett av grundmotiven för att
            föreslå en låneram för SAS är att man bedömer att det ökar deras
            möjligheter att sälja bolaget.
          </note>
          <note>
            Herr talman! Vi anser till skillnad från regeringen att det inte
            borde vara ett självändamål att vare sig äga eller sälja SAS utan
            menar att det är ett övervägande som måste göras vid varje givet
            tillfälle, utifrån de förutsättningar som då råder. Vi anser också
            att fokus nu måste riktas mot att företaget kan rustas för en
            bättre och skarpare konkurrenskraft i den allt skarpare globala
            konkurrensen men också att ett första steg och en förutsättning
            för det är att stödja förslaget om en låneram.
          </note>
          <note>
            Vi stöder därför propositionen.
          </note>
          <note type="speaker">
            Anf. 3 EVA FLYBORG (FP):
          </note>
          <note>
            Herr talman! SAS bildades redan år 1946, när tre nationella flygbolag
            i Sverige, Norge och Danmark gick samman i ett konsortium. År
            2001 ändrades ägarstrukturen, det nya SAS börsnoterades, och vi
            fick ett huvudkontor här i Stockholm. Svenska staten äger 21,4
            procent av aktierna, och den norska och danska staten äger 14,3
            procent vardera.
          </note>
          <note>
            Debatten och beslutet i dag gäller om SAS ska få tillgång till
            en låneram i Riksgäldskontoret för åren 20122015 om högst 749
            miljoner kronor på det ska vi betona marknadsmässiga villkor.
            SAS ska alltså betala en marknadsmässig avgift på låneramen i
            den så kallade kreditfaciliteten och en marknadsmässig ränta på
            den kredit som eventuellt kommer att tas i anspråk.
          </note>
          <note>
            Med låneramen får SAS en likviditetsreserv som gör det möjligt
            att fortsätta verksamheten enligt den nya affärsplanen. Från mars
            2015 ska SAS ha en sådan ställning att bolaget i stället kan låna
            på den privata kreditmarknaden. Med affärsplanen ska bolaget också
            bli attraktivt för potentiella köpare, så att staten på sikt ska
            kunna minska ägandet i bolaget.
          </note>
          <note>
            Planen, som vi alla har hört talas om i medierna, innebär bland
            annat kraftiga besparingar under 2012 och 2013, nya kollektivavtal,
            stora kostnadssänkningar och en centralisering och minskning av
            administrationen. Man kommer också att ha färre anställda och
            mer outsourcing och dessutom sälja flygbolag, fastigheter och
            olika mindre bolag.
          </note>
          <note>
            SAS är Nordens största flygbolag, men det har sedan 2003 genomfört
            åtgärder för att minska kostnader och uppnå lönsamhet. År 2006
            redovisade bolaget för första gången på flera år vinst, men sedan
            2008 har det åter varit olönsamt.
          </note>
          <note>
            Staten har investerat ganska stora belopp under åren, senast
            vid nyemissioner 2009 och 2010. Höga bränslepriser och en alltmer
            hårdnande konkurrens pressar dock flygbranschen ytterligare.
          </note>
          <note>
            En förutsättning för att SAS ska kunna genomföra affärsplanen
            är att bolaget får tillgång till den här likviditetsreserven fram
            till dess att man uppvisar en god lönsamhet.
          </note>
          <note>
            Herr talman! Visst hade det varit bättre om SAS inte hade haft
            något statligt ägande över huvud taget och marknaden hade fått
            ta i den här frågan utan att belasta skattebetalarnas pengar.
            Men nu har vi ett statligt ägande som vi måste ta ansvar för,
            och det gör vi. Min förhoppning är att den nya affärsplanen ska
            ge frukt och att ett starkt och lönsamt SAS kan flyga vidare utan
            statlig inblandning. Om detta torde de flesta, kanske alla, riksdagspartier
            vara överens.
          </note>
          <note>
            Herr talman! Jag yrkar bifall till propositionen och förslaget
            i betänkandet och avslag på motionen.
          </note>
          <note type="speaker">
            Anf. 4 JONAS JACOBSSON GJÖRTLER (M):
          </note>
          <note>
            Herr talman! Att det är stor skillnad på ett statligt monopol
            och på företag som verkar på en konkurrensutsatt marknad, där
            man måste vinna kundernas förtroende varje dag, är väl uppenbart
            för de flesta. Och att det är svårt att genomföra en förändring
            av ett gammalt monopolföretag för att möta nya förutsättningar
            i en helt ny marknadssituation har väl också blivit uppenbart
            för alla, inte minst genom alla de turer som SAS har varit med
            om under åren.
          </note>
          <note>
            Flygmarknaderna världen över har under flera decennier avreglerats.
            Och det är ungefär 20 år sedan vi avreglerade inrikesflyget i
            Sverige. Under de senaste tio åren har den internationella konkurrensen,
            bland annat från lågprisflyget, ökat. Jag vill understryka att
            detta har varit väldigt bra för resenärerna. Resenärerna har fått
            fler alternativ. Resenärerna har fått lägre priser. Men för många
            flygbolag har detta förstås varit tufft.
          </note>
          <note>
            Förutom det nya marknadsläget slog terrorattacker till 2001.
            Sedan kom finanskrisen 2008. Detta slog hårt mot flygandet. Samtidigt
            vet vi att under de senaste åren har bränslepriserna ökat kraftigt.
          </note>
          <note>
            Det är lätt att konstatera att många gamla flygbolag, inte minst
            de bolag som tidigare har haft en monopolställning, har haft svårt
            att anpassa sig till denna nya värld. Hittills under 2012 har
            elva europeiska flygbolag gått i konkurs, däribland spanska Spanair,
            danska Cimber Sterling och svenska Skyways Express.
          </note>
          <note>
            I den här situationen ställer sig många den självklara frågan:
            Bör staten över huvud taget vara delägare i ett flygbolag?
          </note>
          <note>
            Vår principiella grundinställning till statliga företag är att
            om ett bolag verkar på kommersiella marknader med fungerande konkurrens
            och det inte finns ett särskilt beslutat samhällsuppdrag för det
            här bolaget är det rimligt att tänka sig att det bolaget kan säljas.
          </note>
          <note>
            Flygmarknaden är en kommersiell marknad. Den är avreglerad, och
            det finns fungerande konkurrens. Därför finns det ingen anledning
            för staten att fortsätta äga delar av SAS. Det är också detta
            som är skälet till att regeringen tidigare har begärt, och riksdagen
            i bred majoritet har beslutat att ge regeringen det, ett bemyndigande
            att sälja statens andelar i SAS.
          </note>
          <note>
            Men när det gäller försäljning av statlig egendom är det vår
            bestämda uppfattning att en sådan alltid ska ske på ett sätt och
            vid ett tillfälle som bedöms vara gynnsamt för skattebetalarna.
            Problemet i det här sammanhanget är att eftersom flygmarknaden
            ser ut som den gör för tillfället många bolag har det tufft, och
            många har gått omkull har det i nuläget inte gått att hitta någon
            köpare.
          </note>
          <note>
            Vad gör vi då?
          </note>
          <note>
            Från Alliansens sida tycker vi att det är självklart att det
            man äger måste man också ta ansvar för. Att ett bolag finns på
            säljlistan är inget skäl till att inte göra vad man kan för att
            försöka ge bolaget goda förutsättningar att fungera.
          </note>
          <note>
            SAS är trots allt en stor arbetsgivare med 15 000 anställda,
            över 100 dagliga flygningar och mer än 27 miljoner resenärer årligen.
            Det är en viktig aktör, inte minst på den skandinaviska flygmarknaden,
            där bolaget har en marknadsandel på mellan 30 och 50 procent.
          </note>
          <note>
            När SAS nu åter hamnade i ett besvärligt läge var det därför
            självklart för regeringen att anstränga sig till det yttersta
            för att försöka hitta en fungerande lösning för bolaget, detta
            utan att för den sakens skull äventyra skattebetalarnas pengar.
          </note>
          <note>
            Mot bakgrund av att SAS presenterat en ny affärsplan, som enligt
            bolaget ger SAS möjlighet att bli konkurrenskraftigt, är förslaget
            nu att staten som längst till mars 2015 ska medverka till att
            säkra bolagets tillgång till likviditet.
          </note>
          <note>
            Detta sker genom att svenska staten tillsammans med de norska
            och danska staterna samt ett antal privata aktörer deltar i en
            så kallad kreditfacilitet, ett lånelöfte. Kreditfaciliteten uppgår
            till totalt 3,5 miljarder kronor, där de tre staternas andel motsvarar
            vårt ägande, det vill säga hälften. För Sveriges del betyder det
            högst 749 miljoner kronor.
          </note>
          <note>
            Det är viktigt i detta sammanhang att understryka att detta inte
            handlar om ett kapitaltillskott till bolaget. Vi skickar alltså
            inte in några nya skattepengar i det här bolaget. Det är inte
            heller ett lån där pengar genast överförs. Det handlar om ett
            lånelöfte, och det som är viktigt är att det ges på marknadsmässiga
            villkor.
          </note>
          <note>
            Kreditgivarna, alltså bland annat staten, får marknadsmässig
            ersättning dels genom avgifter under kreditfacilitetens löptid,
            dels genom en låneränta för varje krona av krediten som utnyttjas
            av bolaget. För lånen, om man nu använder den här möjligheten
            att låna, finns det säkerheter.
          </note>
          <note>
            Vår bedömning är därför att det här förslaget innebär att svenska
            staten kan agera ansvarsfullt som delägare i bolaget samtidigt
            som vi tar vårt ansvar gentemot skattebetalarna, detta till skillnad
            från Miljöpartiet, som uppenbarligen inte alls är berett att ta
            ansvar, varken för bolaget eller för skattebetalarnas intressen.
          </note>
          <note>
            Bland de skäl som Miljöpartiet anför finns i och för sig en del
            argument som påminner om min och Alliansens syn på statligt ägande,
            det vill säga en mer principiell grundsyn om att staten inte bör
            äga företag som finns på fungerande och konkurrensutsatta marknader.
          </note>
          <note>
            Det kan låta sympatiskt, men problemet är att den här hållningen
            är väldigt inkonsekvent från Miljöpartiets sida. Miljöpartiet
            tycker nämligen samtidigt att staten är en lämplig ägare för bolåneinstitut,
            telekombolag och postverksamhet, trots att dessa företag också
            verkar på konkurrensutsatta och fungerande marknader. Det har
            man argumenterat för i den här salen för inte alls länge sedan.
          </note>
          <note>
            Miljöpartiets försök till principiellt resonemang faller således
            lite platt, eftersom alla förstår att det inte alls är det som
            det handlar om. Det egentliga skälet till motståndet är att Miljöpartiet
            ogillar flyget som företeelse, men då vore det ärligare att säga
            det och att våga stå för det.
          </note>
          <note>
            I Miljöpartiets reservation står det att riksdagen bör avslå
            regeringens förslag om låneram och i stället presentera ett förslag
            till ordnad avveckling av det statliga ägandet.
          </note>
          <note>
            Men låt oss vara ärliga och tydliga med vad Miljöpartiets förslag
            faktiskt skulle innebära. Om inte riksdagen godkänner låneramen,
            när vi fattar beslut senare i dag, faller hela kreditfaciliteten.
            Därmed skulle SAS stå utan möjlighet att finansiera verksamheten.
            Det omedelbara resultatet skulle bli konkurs.
          </note>
          <note>
            Den ordnade avvecklingen av ägandet, som Miljöpartiet talar om,
            skulle alltså i själva verket innebära att 15 000 SAS-anställda
            skulle tvingas knacka på dörren till Arbetsförmedlingen i morgon
            bitti, eftersom deras företag inte skulle finnas kvar. Det är
            vad som händer om riksdagen skulle bifalla Miljöpartiets reservation.
          </note>
          <note>
            Herr talman! Det är varken att agera ansvarsfullt som ägare eller
            att vara aktsam med statlig egendom och skattemedel.
          </note>
          <note>
            Det är fullt möjligt att Miljöpartiets motvilja mot flyget är
            så stor att detta inte skulle vara ett problem för dem. Men då
            borde de vara ärliga nog att säga det och våga stå för det.
          </note>
          <note>
            Vår ambition är fortfarande att hitta en ny ägare till SAS. Vi
            menar att den nya affärsplanen gör SAS mer attraktivt för en potentiell
            köpare och att den därmed faktiskt också ökar möjligheterna för
            staten att minska ägandet i bolaget framöver.
          </note>
          <note>
            Men, som sagt, herr talman, en förutsättning för att man ska
            kunna genomföra den här affärsplanen är att vi i riksdagen godkänner
            det förslag om låneram som regeringen har presenterat.
          </note>
          <note>
            Jag menar att riksdagen bör göra just det och yrkar därför bifall
            till förslaget i utskottets betänkande.
          </note>
          <note type="speaker">
            Anf. 5 HELENA LINDAHL (C):
          </note>
          <note>
            Herr talman! Tittar man ut över världen ser man att många statliga
            bolag haft en tuff period med konkurser och sammanslagningar under
            ganska många år. Det beror på att flygmarknaden har förändrats
            och lågprisflygen har gjort en snabb entré. Det har statliga bolag
            som exempelvis SAS haft svårt att hantera då deras kostnadsläge
            legat för högt i förhållande till just lågprisbolagens. Många
            människor väljer det billigaste alternativet framför bekvämlighet,
            och lågprisflygen har med sina låga priser helt förändrat flygmönstret
            för passagerarna där just priset är den avgörande faktorn.
          </note>
          <note>
            Nu är det problem med SAS överlevnad, och staten har vid två
            tillfällen de senaste åren gått in med ägartillskott för att SAS
            inte ska gå omkull. I samband med ägartillskotten har SAS upprättat
            planer för omstrukturering, men dessa har i efterhand inte visat
            sig vara så kraftfulla som de hade behövt vara, åtminstone inte
            med facit i hand.
          </note>
          <note>
            Självklart ska SAS stå på egna ben för att kunna bedriva flygverksamhet,
            och självklart ska inte staten skjuta till mer och mer kapital
            till ett bolag som inte klarar sig på en i övrigt väl fungerande
            marknad. Därför har ägarna, där svenska staten ingår med en ägarandel
            på drygt 21 procent, beslutat sig för att ge SAS en kreditgaranti,
            det vill säga inte ett ägartillskott.
          </note>
          <note>
            För Sveriges del skulle kreditgarantin innebära 749 miljoner
            kronor av en kredit på totalt 3,5 miljarder. Det anser vi vara
            nödvändigt för att inte försätta SAS och skattebetalarna i en
            än värre kris. Utan kreditgarantier skulle det inte finnas möjligheter
            att driva SAS vidare och inte heller att genomföra den tuffa åtgärdsplan
            som lagts fram.
          </note>
          <note>
            Det är hårda besked till de anställda som genom fackliga förhandlingar
            fått ge avkall på arbetstillfällen, delar av sina löner, pensioner
            med mera. Men om vi inte ger SAS dessa kreditgarantier förlorar
            de anställda på SAS sina arbeten. Dessutom försvinner alla möjligheter
            för svenska skattebetalare att få tillbaka någonting på SAS då
            företaget i dag inte är attraktivt på marknaden. Att göra som
            Miljöpartiet föreslår, det vill säga lämna SAS och de anställda
            åt sitt öde, vore en dålig lösning som skulle få mycket tråkiga
            följder.
          </note>
          <note>
            Vårt förslag gör att vi som ägare agerar ansvarsfullt samtidigt
            som vi tar ansvar för skattebetalarnas pengar. Den kreditgaranti
            som bolaget får är ett lånelöfte till marknadsmässiga villkor
            och, som sagt, inte ett tillskott av kapital. Med dessa kreditgarantier
            kan SAS genomföra sin tuffa åtgärdsplan, och passagerarna vet
            att det finns täckning för de resor som de bokar in. Det ger trygghet
            för bolaget, möjlighet att överleva och omstrukturera sin verksamhet.
            Det ger också en signal till passagerarna att SAS är ett livskraftigt
            bolag.
          </note>
          <note>
            Allt detta är av yttersta vikt, inte minst om SAS i en framtid
            ska kunna säljas och detta med vinst för skattebetalarna. Det
            är enligt Centerpartiet och Alliansen ett mer ansvarsfullt handlande
            än de drastiska åtgärder som Miljöpartiet förespråkar.
          </note>
          <note type="speaker">
            Anf. 6 KENT PERSSON (V):
          </note>
          <note>
            Herr talman! Så står vi här igen för att diskutera SAS. Det är
            tredje gången på tre år. Åren 2009 och 2010 handlade det om nyemissioner,
            alltså aktieägartillskott. Vänsterpartiet ställde sig bakom de
            förslagen eftersom det samtidigt presenterades åtgärdsprogram
            som innebar att SAS skulle kunna stå på egna ben i framtiden.
            Däremot var vi kritiska till regeringens förslag att ge ett bemyndigande
            att sälja ut SAS. Vi menade att ett sådant beslut skulle föregås
            av en djupare analys av flygmarknaden, av SAS möjligheter att
            agera på den nationella och internationella marknaden.
          </note>
          <note>
            Man måste se flyget som en del av svensk infrastruktur som håller
            ihop Sverige järnväg, väg, flyg. Där är flyget en viktig del för
            att människor ska ha möjlighet att ta sig mellan olika ställen.
            Det är viktigt för företagen att det finns ett fungerande flyg
            när det inte finns några alternativ. Därför är det också viktigt
            att staten agerar på ett ansvarsfullt sätt när staten behöver
            gå in för att hjälpa till att hålla SAS på fötter.
          </note>
          <note>
            Vänsterpartiet menar att lånelöftet, faciliteten, är ett ansvarsfullt
            sätt att agera från regeringens sida. Vi står bakom regeringens
            förslag till lånelöftet på 749 miljoner kronor. Däremot är vi
            kritiska till sättet det tillkommit på. Vi menar att det är viktigt
            att värna den svenska modellen där arbetsmarknadens parter gör
            upp om avtal när det gäller löner och pensioner. Så har inte skett.
            De anställda ställdes inför fullbordat faktum. Regeringen gick
            in och sade att förutsättningen för faciliteten var att hela paketet
            genomfördes, alltså besparingar på löner och pensioner på 3 miljarder
            samt avyttringar. Jag vill säga att jag och Vänsterpartiet är
            kritiska till sättet som det har gått till på.
          </note>
          <note>
            Jag är också kritisk till att näringsutskottet under hösten inte
            fått någon information om vad som försiggått, hur läget för SAS
            har varit. När vi 2010 behandlade frågan i näringsutskottet sade
            ett enigt utskott att det var viktigt att regeringen följde upp
            och höll utskottet informerat om SAS utveckling och genomförandet
            av åtgärder.
          </note>
          <note>
            Så har inte skett, inte vid något tillfälle, och det är allvarligt
            på flera sätt. Det är allvarligt dels för att regeringen går vid
            sidan om näringsutskottet, dels för att vi inte hålls informerade,
            vilket innebär stor risk för spekulationer ute på marknaden. Det
            gynnar inte SAS och dess möjligheter att agera på ett ansvarsfullt
            sätt. Det gynnar inte heller de anställda som lever i ovisshet
            om vad politiken vet och inte vet. Ett sådant handlande är över
            huvud taget långt från vad regeringen och vi menar när vi säger
            att arbetsmarknadens parter ska ges möjlighet att agera.
          </note>
          <note>
            Nu vet vi regeringens syn på den svenska modellen. Den har fått
            en ny innebörd, nämligen att man ställer arbetstagarna inför fullbordat
            faktum: Genomför detta. Alternativet är att det inte blir någonting.
            Då återstår konkurs.
          </note>
          <note>
            Jag yrkar bifall till propositionen och avslag på motionen.
          </note>
          <note type="speaker">
            Anf. 7 PENILLA GUNTHER (KD):
          </note>
          <note>
            Herr talman! När det handlar om offentligt ägande, oavsett om
            det gäller stat, kommun eller landsting, har man känslan av att
            alla har ett ansvar eller ingen har ett ansvar. Alla äger det
            egentligen, eftersom det är fråga om våra skattemedel, men ingen
            tar ett specifikt ansvar. Var har ansvaret hos våra medborgare
            varit då det till exempel gällt att resa med SAS? Har man inte
            känt sig delaktig i ägandet av SAS som flygbolag? Förmodligen
            inte. Det har nog känts ganska långt bort. I stället har man ofta
            valt andra, billigare flyg, vilket vi kan se av den konkurrens
            som finns inom flyget. Alla prognoser visar att flyget kommer
            att öka. Frågan är därför vilken framtid SAS har som flygbolag.
          </note>
          <note>
            SAS är säkert ett jättebra bolag men har under de senaste åren
            inte haft lönsamhet för att kunna tillgodose de nya krav som finns,
            inte minst på lönesättning. När man haft en för stor och för dyr
            kostym handlar det om att göra om, att göra och tänka nytt. Därför
            är den nya affärs- och besparingsplanen en förutsättning för att
            bolaget ska komma till rätta med sina grundläggande problem.
          </note>
          <note>
            Jag som kristdemokrat vill gärna vara tydlig med att staten generellt
            inte ska äga bolag som verkar på en konkurrensutsatt marknad.
            Jag tycker inte att staten ska äga vare sig bilfabriker, flygbolag
            eller annat som kan göras bättre av det privata näringslivet.
            Det innebär faktiskt att man som offentlig delägare är både domare
            och spelare på den plan man agerar på. Det är en sak.
          </note>
          <note>
            I det här fallet handlar det ändå om att göra SAS som bolag konkurrenskraftigt
            och lönsamt innan det går att sälja. Då säger vi kristdemokrater
            självklart ja till den här lånefaciliteten på maximalt 749 miljoner
            kronor, just med villkoret att bolaget implementerar den nya affärs-
            och besparingsplanen.
          </note>
          <note>
            Jag delar heller inte riktigt Kent Perssons uppfattning att staten,
            alltså regering och andra, skulle ha gått in och agerat i stället
            för arbetsmarknadens parter och ha ruckat på den svenska modellen.
            Däremot kan vi konstatera att det sätt som man har hanterat den
            här frågan på mellan arbetsgivaren och fackförbund är extraordinär.
            Vad jag vet har man inte haft så snabba förhandlingar i Sverige
            sedan tidigt 40- eller 50-tal. När det också handlar om den mängd
            fackförbund som har varit inblandade, åtta eller nio stycken,
            är det klart att det också blir en väldigt speciell förhandling
            mellan parterna.
          </note>
          <note>
            Det är inte så att jag tycker att det är på det sättet man alltid
            ska göra, men i extraordinära lägen kanske man måste komma överens
            på ett snabbt och effektivt sätt just för att kunna rädda det
            bolag man ändå arbetar gemensamt för.
          </note>
          <note>
            Jag yrkar bifall till förslaget i betänkandet och till propositionen.
          </note>
          <note type="speaker">
            Anf. 8 PER BOLUND (MP):
          </note>
          <note>
            Herr talman! Jag kan börja med att yrka bifall till Miljöpartiets
            reservation i det här ärendet.
          </note>
          <note>
            Det är intressant hur historien går igen ibland. Vi står här
            nu igen. Det är tredje gången som vi diskuterar SAS och ska skjuta
            till ännu mer pengar. Det är lite som en déjà vu-upplevelse att
            stå här i talarstolen och debattera SAS ytterligare en gång. Det
            är ju så att argumenten kommer tillbaka om och om igen. Samma
            argument som har kommit de två tidigare gångerna får vi höra från
            talarstolen igen.
          </note>
          <note>
            Det sägs att politiken går i cykler och att frågor kommer igen.
            Det här är ett tydligt exempel på det. Vi får ytterligare en gång
            ett förslag från regeringen att vi ska skjuta till skattebetalarnas
            pengar för att SAS ska klara sig ekonomiskt. Vi känner igen tongångarna.
            Precis som förra gången säger Jonas Jacobsson Gjörtler från Moderaterna
            att det är oansvarigt att inte gå in med de här pengarna. Man
            säger: Bara vi skjuter till de här pengarna så kommer SAS att
            bli lönsamt och klara sig, och det finns ingen risk att de här
            pengarna kommer att försvinna så som de gjorde de två tidigare
            gångerna. Det skulle aldrig kunna hända.
          </note>
          <note>
            Tillåt mig ett visst mått av tveksamhet inför de tydliga och
            klara besked som man får här.
          </note>
          <note>
            Vi får också höra från talarstolen att vi egentligen tycker likadant.
            På den borgerliga sidan vill man också sälja. Man tycker inte
            att bolag som verkar på en konkurrensutsatt marknad ska ägas av
            staten. Det är bara det att just nu ska vi inte göra så. Just
            nu ska vi inte stå för det vi har sagt. Just nu ska vi skjuta
            till bara lite mer pengar av skattebetalarnas medel 1 miljard
            till, sedan 1 miljard till och 749 miljoner kronor till. Då kommer
            vi att lösa problemen. Då kommer SAS att bli lönsamt.
          </note>
          <note>
            Jag skulle vilja ta med er på en historisk exposé över hur regeringen
            har hanterat SAS-frågan tidigare. Det är lite grann av en politisk
            thriller, en berättelse som rymmer dåligt affärssinne, bortslösade
            skattepengar och svikna löften. Allt det här är protokollfört.
            Det finns i riksdagens rullor. Jag skulle vilja uppmuntra dem
            som är politiskt intresserade och som hör den här debatten att
            gå in på nätet och läsa riksdagens protokoll om ärendet. Det är
            faktiskt en riktigt rafflande läsning.
          </note>
          <note>
            I valrörelsen inför valet 2006 lovade den nuvarande regeringen
            att man skulle sälja SAS. Det var ett löfte till väljarna. Det
            stod med på listan över de bolag som skulle säljas. Men så fort
            man kom till makten ändrade man sig. Då gällde inte det löftet
            längre. Då tog man tillbaka det. SAS skulle fortsätta att ägas
            av staten.
          </note>
          <note>
            Redan vid det tillfället var Miljöpartiet emot det beslutet.
            Vi tyckte att det var ett dåligt beslut. Vi insåg att det skulle
            komma att vara kostsamt för skattebetalarna. Vi tyckte att det
            var självklart att SAS för att klara sig som bolag skulle behöva
            ha privata långsiktiga ägare.
          </note>
          <note>
            Det hade varit en god affär att sälja SAS vid det tillfället.
            Bolaget hade kunnat få ett ägande som fungerat. Statens andel
            var värd ungefär 3 miljarder kronor vid det tillfället. I stället
            behöll regeringen SAS som statligt bolag.
          </note>
          <note>
            Det visade sig ju vara en rejäl felbedömning, för bara några
            år senare, 2009, kom begäran från SAS om att ägarna nu måste skjuta
            till nya pengar för att bolaget skulle klara sig. Den andel som
            svenska staten stod för var 1,3 miljarder. Regeringen skickade
            mer än gärna in de pengarna. Det var ansvarsfullt, sade man då.
          </note>
          <note>
            Miljöpartiet sade nej. Vi ansåg inte att man skulle riskera att
            förlora mer av skattebetalarnas pengar. Vi ansåg också att SAS
            även i framtiden skulle ha svårt att nå lönsamhet, även med det
            program som togs fram då och som det från talarstolen sades var
            lösningen på SAS problem.
          </note>
          <note>
            Efter det att det här beslutet var fattat frågade jag Maud Olofsson:
            Hur mycket mer pengar är man beredd att skjuta till för att klara
            SAS? Hur mycket mer skulle man kunna lägga på för att nästa gång
            SAS kom med ekonomiska problem lösa upp dem?
          </note>
          <note>
            Hennes svar var tydligt: Inte en krona till från staten. Hennes
            statssekreterare sade samma sak i radion. Därför, herr talman,
            kan jag säga att det var med en viss förvåning som jag stod här
            i kammaren och debatterade SAS igen bara ett år senare, i mars
            2010. Nu var de orden glömda. Nu behövde SAS ytterligare pengar,
            och regeringen bröt gärna sina tidigare löften och sköt till mer
            av skattebetalarnas pengar för att försöka rädda SAS. Nu handlade
            det om 1,1 miljarder av skattebetalarnas pengar.
          </note>
          <note>
            I den debatten ställde jag också frågan till regeringspartiernas
            företrädare: Hur många miljarder är man egentligen beredd att
            gå in med till SAS? Finns det någon slags gräns över huvud taget
            för hur mycket man är beredd att skjuta till? För oss var det
            ganska klart att även med det här tillskottet skulle SAS inte
            nå lönsamhet. Därför sade vi också vid det tillfället nej till
            att skjuta till skattebetalarnas pengar.
          </note>
          <note>
            I den debatten fick jag också tydliga besked, bland annat från
            Hans Rothenberg som sitter här i kammaren i dag. Svaret var noll
            kronor. Det fanns inte en chans att man skulle gå in med några
            nya skattepengar. Även Carl B Hamilton från Folkpartiet sade väldigt
            tydligt: Inga mer skattepengar ska gå till SAS.
          </note>
          <note>
            Nu, två år senare, är det dags igen. Nu får vi här i kammaren
            höra precis samma argument. Vi får höra hur Miljöpartiet är oansvarigt
            som inte tycker att man ska skjuta till ytterligare skattepengar.
            Vi har ju hört gång på gång hur de tidigare pengarna skulle lösa
            problemet, hur de besparingsprogram som låg på bordet då skulle
            göra att SAS blev lönsamt så att man skulle kunna sälja det. Nu
            skulle vi minsann lösa problemet.
          </note>
          <note>
            Det är kanske inte att undra på att jag och, tror jag, många
            av dem som hör det här känner sig en smula skeptiska till hur
            resonemangen går. Vi får också höra här att det är att ta ansvar
            att skjuta till de här pengarna. Det är någonting som jag tycker
            att man ska fundera över. Det är ju ett eko som kommer till exempel
            från debatten om varvskrisen på 70-talet. Då hade vi också en
            regering som sade att det var ansvarsfullt att skjuta till pengar,
            att hålla de här bolagen på plats. Tänk på de människor som skulle
            få sparken om man inte gick in med pengar för att rädda svenska
            varv! Har vi lärt oss någonting av historien, eller ska vi upprepa
            samma misstag om och om igen?
          </note>
          <note>
            Det finns också alternativ. Vi får höra här att det enda alternativet
            är att SAS går i konkurs. Det har också varit regeringens linje.
            Det har vi fått höra: Det finns ingen som vill köpa SAS.
          </note>
          <note>
            Sedan visar det sig, när journalister och TT gräver i det här,
            frågar och undrar, att det finns alternativ. Det är bolag från
            Kina och arabländer som har varit beredda att gå in och köpa Sveriges
            andel av SAS. Då hade de också skjutit till pengar från sin egen
            kassa för att få SAS livskraftigt. Man hade inte behövt gå in
            med skattebetalarnas pengar. Men där har regeringen sagt nej.
            Man är inte beredd att ta det steget, att sälja SAS. Då måste
            vi fråga oss ytterligare: Hur mycket är de här orden egentligen
            värda? Inte bara två gånger tidigare har man sagt att man är beredd
            att gå in med skattepengar, man säger dessutom nej till att sälja
            när man får chansen.
          </note>
          <note>
            Nu har vi den här debatten en gång till. Nu kallar man det för
            lånegaranti, för att göra det lite mer lättsmält. Det är ändå
            uppenbart att det är skattebetalarnas pengar som riskeras. Man
            säger att det nu är på marknadsmässiga villkor, men för den som
            frågade de privata långivarna var det uppenbart att de inte alls
            var beredda att gå in med de här pengarna. De ställer som krav
            att staten ska skjuta till pengar för att det ska vara möjligt
            för dem att gå in. Det behövs statliga pengar, skattepengar, som
            säkerhet. Uppenbarligen är alltså inte det här lånet på marknadsmässiga
            villkor.
          </note>
          <note>
            Herr talman! Jag vill undvika de missförstånd som brukar komma
            upp i den här debatten och som vi tyvärr redan har hört från talarstolen.
            Därför vill jag säga tydligt att vi inte vill att SAS ska gå i
            konkurs. Tvärtom hävdar vi att det enda sättet att få SAS att
            bli ett långsiktigt livskraftigt bolag är att ändra ägarformen.
            Så länge vi har tre stater som ägare, som hela tiden lägger in
            sina egna önskemål, sin egen vilja att ha vissa flyglinjer som
            trafikeras och att ha mycket trafik på sina egna flygplatser kommer
            SAS inte att kunna bli lönsamt. Det är alltså mest ansvarsfullt
            även för dem som arbetar inom SAS att hitta en långsiktig lösning
            på problemet.
          </note>
          <note>
            Vi ger vårt starka stöd till de anställda på SAS, och vi tycker
            att facket har gjort ett fantastiskt jobb för att rädda bolaget.
            De har ställts inför en svår situation, som den här regeringen
            tyvärr har medverkat till. Det är ytterligare ett exempel på regeringens
            fackfientliga linje. Fackföreningen ställs inför ett faktum som
            man egentligen inte kan komma runt. Det handlar om att skriva
            under eller att låta bolaget gå i konkurs. Vi tycker att facket
            har gjort vad man har kunnat. De som arbetar i bolaget gör en
            fantastisk insats varje dag. De som bör klandras är inte de som
            arbetar där utan regeringen som ägare som inte har sett till att
            bolaget kan drivas på ett kommersiellt fungerande sätt.
          </note>
          <note>
            Det är bra att vara optimistisk. Det är sympatiskt. Men ibland
            kanske man ska vara tveksam till om de olika marknadslösningar
            som bolagets ledning lägger fram verkligen kommer att fungera.
            Vi har hört det förut: Turnaround 2005, Profit 2008, Core SAS
            och nu heter det 4 Excellence Next Generation . Det har inte varit
            brist på vackra namn på de olika sparprogram som SAS-ledningen
            har formulerat. Det som har brustit är att få resultat, att få
            ett lönsamt bolag. Trots alla program har bolaget inte lyckats
            bli konkurrenskraftigt.
          </note>
          <note>
            Jag skulle vilja upprepa vad partier har sagt i valrörelsen om
            statligt ägande. Moderaterna har ett program som heter Moderaterna
            är vår tids arbetarparti som jag vill läsa från. Där framgår att
            staten och kommunerna ska vara försiktiga med att bedriva näringsverksamhet.
            Det är ett problem när staten både anger marknadens spelregler
            genom lagstiftningen och samtidigt uppträder som aktör på samma
            marknad. Allt offentligt företagande medför också en viss snedvridning
            av konkurrensen. Offentligt ägda företag uppträder i realiteten
            med den statliga eller kommunala beskattningsrätten som eget kapital.
          </note>
          <note>
            Det här var en bra lektion, det här är precis det vi har sett
            exempel på även här i dag. Man har skjutit till pengar och därmed
            också snedvridit konkurrensen.
          </note>
          <note>
            Folkpartiet har ett program som heter Frihet att växa . Där skriver
            man att stat och kommun inte ska ägna sig åt näringsverksamhet
            eftersom det innebär att skattebetalarna tvingas ta affärsmässiga
            risker det ser vi exempel på här i dag. Dessutom är det olämpligt
            att politiker både fastställer regler för konkurrerande företag
            och själva är konkurrenter. Man säger också att få åtgärder skulle
            betyda så mycket för framväxten av nya företag som att stat och
            kommuner systematiskt avvecklar sina affärsengagemang.
          </note>
          <note>
            Det är dessa punkter man har gått till val på och lovat väljarna.
            Jag skulle tro att många väljare är förvånade över att man nu
            är beredd att så lättvindigt gå ifrån dessa ord och inte står
            för det man har sagt till väljarna. En gång kan vara ett missöde.
            Det kanske väljarna kan acceptera. Två gånger kanske kan förklaras
            med otur. Men tredje gången måste de ifrågasätta om det verkligen
            finns något värde bakom orden, om det finns någonting som över
            huvud taget betyder något i de program som Moderaterna och Folkpartiet
            har tagit fram.
          </note>
          <note>
            Herr talman! Alla förlorar på den politik som nu bedrivs. De
            anställda kan inte känna sig trygga så länge bolaget fortsätter
            att gå med förlust, så länge det finns tre statliga ägare som
            alla drar åt sitt håll, som inte lyckas få ett bolag att bli konkurrenskraftigt.
            Det är först när vi får ett långsiktigt ägande som gör att det
            går att agera på kommersiella grunder som bolaget kan bli livskraftigt
            i längden.
          </note>
          <note>
            De argument vi får höra här i talarstolen är märkliga. Tycker
            regeringen att det är så viktigt för staten att köra flygplan
            att man är beredd att betala hur mycket som helst, att man är
            beredd att betala först 1,3 miljarder, sedan 1,1 miljard till
            av skattebetalarnas pengar och nu ytterligare 749 miljoner kronor?
          </note>
          <note>
            749 miljoner kronor kan sättas i perspektiv till hur mycket statens
            ägande av SAS är värt. Ser vi till börsvärdet är det värt kanske
            400 eller 500 miljoner kronor. Bara lånegarantin är betydligt
            större än vad det statliga ägandet är värt.
          </note>
          <note>
            Det finns ett alternativ för alla dem som har tröttnat på att
            se sina skattepengar pumpas in i ett flygbolag som har tveksam
            lönsamhet, som tröttnat på att se skattepengar riskeras för att
            agera på en kommersiell marknad där det finns andra aktörer som
            uppenbarligen lyckas få lönsamhet och som kan driva flygbolag
            lönsamt.
          </note>
          <note>
            Miljöpartiet har inte medverkat till cirkusen omkring SAS. Vi
            har inte medverkat till att riskera skattebetalarnas pengar, och
            vi gör det inte den här gången heller. Tyvärr, herr talman, är
            det en mycket dyr flygresa som regeringen har bjudit svenska folket
            på.
          </note>
          <note type="speaker">
            Anf. 9 JONAS JACOBSSON GJÖRTLER (M) replik:
          </note>
          <note>
            Herr talman! Det är en på många sätt intressant exposé som Per
            Bolund gör, och den innehåller en del intressanta delar och tyvärr
            också en rad felaktigheter.
          </note>
          <note>
            Låt oss börja i den änden med den principiella hållningen om
            bolagen. Det är intressant att man nästan kan få intrycket av
            Per Bolunds anförande att Miljöpartiet tycker att det är bra om
            man säljer bolag som finns på väl fungerande konkurrensutsatta
            marknader. Miljöpartiet skulle vara mer inne på den linjen än
            vad regeringen är.
          </note>
          <note>
            Men sanningen är en annan. Vi vet att regeringen vill sälja fler
            bolag, medan Miljöpartiet har satt sig på tvären och sagt nej.
            Det gäller till exempel bolåneinstitut, telekombolag, postverksamhet.
            Det som är aktuellt nu är ett trafikkonsultbolag där Miljöpartiet
            säger nej.
          </note>
          <note>
            Vari ligger den principiella skillnaden? Varför är det så viktigt
            för staten att äga bolagen i de branscher som jag nämnde medan
            det är principiellt felaktigt när det gäller SAS? Vår hållning
            är att alla bolagen bör säljas när läget är det rätta och när
            det finns en köpare.
          </note>
          <note>
            Sedan har vi frågan om låneramen, som vi ska fatta beslut om
            i dag. Per Bolund säger flera gånger att han tycker att det är
            fel att staten ska skjuta till pengar. Det är i så fall fel i
            dubbel bemärkelse eftersom staten inte ska skjuta till pengar.
            Detta ärende handlar inte om att staten ska gå in med ett ägartillskott
            eller så. Detta handlar om ett lånelöfte, vilket är något helt
            annat.
          </note>
          <note>
            Är Per Bolund beredd att ärligt stå upp och säga som det är till
            de 15 000 SAS-anställda, nämligen att Miljöpartiet tycker att
            det är bättre att vi säger nej till lånelöftet och att bolaget
            går i konkurs i morgon?
          </note>
          <note type="speaker">
            Anf. 10 PER BOLUND (MP) replik:
          </note>
          <note>
            Herr talman! Vi har en stark princip för när vi tycker att bolag
            ska säljas. Vi trodde att Moderaterna också hade en princip för
            det. Skillnaden är kanske att vi står för våra principer, medan
            Moderaterna uppenbarligen inte gör det. Vi har vid många tillfällen
            tydligt sagt i kammaren att vi tycker att bolag som agerar på
            strikt kommersiella marknader där privata aktörer kan göra samma
            saker precis lika bra ska staten inte fortsätta att äga. Däremot
            har vi tydligt sagt att när det handlar om monopolsituationer,
            infrastruktur som är viktig för samhällets funktioner, tycker
            vi inte att det är en särskilt bra idé att sälja. Därför har vi
            också sagt att om Telia Sonera ska säljas måste kopparnätet finnas
            kvar i statlig regi så att monopolet finns kvar i statens ägo.
            Annars tycker vi att telefontjänster mycket väl kan utföras av
            privata aktörer. Det här gäller även bolåneinstitut. Nordea, som
            har kontroll över delar av betalningsfunktionerna i samhället,
            vilka vi tycker är centrala, har en viktig samhällsfunktion. I
            övrigt tycker vi att bankverksamhet inte är något som behöver
            finnas i statens ägo.
          </note>
          <note>
            Vi har hela tiden haft en grundläggande strikt linje som vi har
            följt i beslut efter beslut. Vi har också medverkat till att sälja
            ett stort antal bolag, vilket Jonas Jacobsson Gjörtler väljer
            att glömma bort.
          </note>
          <note>
            Eftersom det nu bara är fråga om ett lånelöfte försöker Jonas
            Jacobsson Gjörtler låtsas som att det inte finns några risker
            över huvud taget. Skattebetalarnas pengar kommer aldrig att kunna
            användas av bolaget. Där tror jag att de flesta analytiker skulle
            ge Jonas Jacobsson Gjörtler fel. Tanken med att ha ett lånelöfte
            är att bolaget ska kunna ta lånet och använda pengarna om det
            skulle visa sig vara nödvändigt. Vi tror att SAS kommer att fortsätta
            att ha ekonomiska problem, och därför tror vi också att pengarna
            kommer att riskeras och därmed försvinna. Därmed kommer skattebetalarna
            att, om det vill sig illa, få punga ut med ytterligare pengar,
            som då läggs på de 2,5 miljarderna sedan tidigare. Sammanlagt
            är det nu ungefär 3,2 miljarder av skattebetalarnas pengar som
            riskeras. Om SAS går i konkurs kommer vi inte att få se pengarna.
          </note>
          <note type="speaker">
            Anf. 11 JONAS JACOBSSON GJÖRTLER (M) replik:
          </note>
          <note>
            Herr talman! Nu blir det faktiskt ännu mer intressant när Per
            Bolund talar om principer. Vi kan nog vara överens om delar av
            det som sägs, nämligen att det som är monopoldelar, till exempel
            nät, ska avskiljas. Det har alltid varit intentionen. Det finns
            ingen vilja att sälja just de delarna.
          </note>
          <note>
            Men det blir intressant nu när Per Bolund tar upp Nordea. Ni
            har varit för att sälja Nordea, men nu argumenterar Per Bolund
            som att ni inte tycker att det är bra. Då blir jag lite frågande
            till var Miljöpartiet står i den mer principiella frågan.
          </note>
          <note>
            Låt oss backa tillbaka till frågan om lånelöftet och risken.
            Per Bolund försöker göra gällande att det är en stor risk. Vi
            har ändå försökt att göra en värdering. De tre regeringarna har
            gemensamt inhämtat råd från Citigroup, investmentbanken. Där har
            man tittat på deltagandet i kreditfaciliteten för att se om det
            går att bedöma att de krav som ställs är kommersiella villkor.
            Deras bedömning är att det är kommersiella villkor. En privat
            investerare skulle i en liknande situation kunna delta på liknande
            villkor. Därmed faller det resonemanget.
          </note>
          <note>
            Slutligen vill jag kommentera det du tog upp i ditt anförande
            om att man skulle kunna ha ett utländskt ägande, till exempel
            från Kina. Det finns regler inom EU som säger att ett kinesiskt
            bolag till exempel bara kan äga minoritetsposter. Det är alltså
            inte möjligt att göra på det sätt som du antyder.
          </note>
          <note>
            Sanningen är den att det bara finns ett alternativ just nu, om
            man inte väljer konkurs, och det är att säga ja till den här låneramen.
            Då upprepar jag min fråga till Per Bolund: Är du beredd att säga
            rakt upp och ned till de 15 000 SAS-anställda att ni tycker att
            det är bättre att SAS går i konkurs i morgon?
          </note>
          <note type="speaker">
            Anf. 12 PER BOLUND (MP) replik:
          </note>
          <note>
            Herr talman! Jag vet inte om någon annan missuppfattade det svar
            som jag gav på Jonas Jacobsson Gjörtlers fråga. Jag sade att vi
            tyckte att Nordea skulle säljas. Det var uppenbarligen ett missförstånd.
          </note>
          <note>
            När det gäller om det är på marknadsmässiga villkor tycker jag
            att det är intressant att titta på historiken. Jonas Jacobsson
            Gjörtler har ingen chans att svara nu, men det är en intressant
            fråga: Vad var det som gjorde att de privata aktörerna inte alls
            var intresserade av att gå in och ge lån till SAS? Frågan ställdes
            ju först till dem, alla de banker som hade gett lån till SAS tidigare,
            som hade möjlighet att sätta om sina lån. Hade det varit kommersiella
            villkor, hade det varit en lönsam affär, är jag helt övertygad
            om att de bankerna utan tvekan hade fortsatt att ge lån till SAS.
            Det valde man att inte göra; man var inte beredd att gå in med
            pengarna. Inte förrän man fick löften från staten om att staten
            skulle gå in först och lägga sina pengar i bolaget var man beredd
            att gå in. Ingenting är väl mer uppenbart än att det inte är kommersiella
            villkor när bankerna agerar på det sättet.
          </note>
          <note>
            Jonas Jacobsson Gjörtler försöker slingra sig när det gäller
            möjligheten att sälja SAS och pratar om minoritetsposter. Det
            är uppenbart att man inte kan sälja SAS i dess helhet till en
            ägare utanför Europeiska unionen. Där kan vi vara överens. Men
            Jonas Jacobsson Gjörtler glömmer kanske bort att staten faktiskt
            har en minoritetspost i SAS. Hade vi velat hade det varit möjligt
            att sälja den minoritetsposten till en annan ägare, och även den
            norska staten och den danska staten hade kunnat göra på samma
            sätt.
          </note>
          <note>
            Uppenbarligen fanns inte viljan från regeringen att göra på det
            sättet, att se till att man fick en annan ägare som var beredd
            att driva bolaget långsiktigt. I stället lever SAS nu hela tiden
            med hotet om en försäljning. Vi vet ju att i princip alla partier
            i denna kammare tycker att SAS ska säljas. Det hade varit bättre
            att hitta en långsiktig lösning för bolaget nu, i stället för
            att bolaget ska fortsätta att leva i osäkerhet.
          </note>
          <note type="speaker">
            Anf. 13 PENILLA GUNTHER (KD) replik:
          </note>
          <note>
            Herr talman! Jag kan inte låta bli att reagera på Per Bolunds
            inställning till försäljningen av SAS, som han tydligen så gärna
            vill sälja att det till och med är möjligt att sälja till diktaturer.
            Sedan när har Miljöpartiet tyckt att det är bra att vi säljer
            halvstatliga bolag till arabländer och Kina? Är de inte de facto
            diktaturer? Är det bättre att vi säljer olönsamma bolag till diktaturer
            än att vi ser till att de kommer på fötter och köps av det privata
            näringslivet någonstans i världen över huvud taget? Det är en
            väldigt viktig fråga som jag vill ha svar på.
          </note>
          <note>
            Om man nu säljer ut ett olönsamt bolag kan man också vara beredd
            på att man får sälja det till ett ganska dumpat pris. Tycker Per
            Bolund att det är ansvarsfullt? Jag undrar om han som Miljöpartiets
            finanspolitiska talesperson fullständigt har glömt bort affärsmässigheten.
            Ska vi inte förvalta de svenska skattebetalarnas pengar på ett
            sådant sätt att när vi säljer bolag ska vi åtminstone inte gå
            back på dem? Är det inte vårt uppdrag här att se till att företag
            som ska säljas är i ett sådant skick att de kan säljas till ett
            marknadsmässigt pris och att det blir intressant för svenska staten
            att sälja och få in pengar? Eller är det helt egalt vad som händer
            med SAS över huvud taget?
          </note>
          <note>
            Man är hellre beredd att sälja bolaget till diktaturer än att
            behålla det, göra det skickligt, göra det lönsamt och sedan sälja
            det till privata näringsidkare. Det här är det verkligen intressant
            att få svar på.
          </note>
          <note type="speaker">
            Anf. 14 PER BOLUND (MP) replik:
          </note>
          <note>
            Herr talman! Vi har inte någonting principiellt emot att bolag
            i Sverige ägs av företag som har sitt säte i arabstater. Det finns
            redan i dag många exempel på bolag som har ägare i arabiska länder.
            Jag vet inte om Penilla Gunther tycker att det ska vara något
            slags lagstiftning emot det, att man inte ska tillåta ägare som
            kommer just från arabländer. Eller vad är förslaget från Kristdemokraterna
            i detta fall? Det är en märklig hållning, tycker jag.
          </note>
          <note>
            Sedan tycker jag att frågan om affärsmässighet är väldigt intressant.
            Penilla Gunther får det att låta som att om man bara skyfflar
            in de här pengarna skulle SAS bli affärsmässigt och lönsamt, och
            vi skulle kunna sälja det med stor profit. Det är precis de argument
            som vi har hört i de två tidigare debatterna här i kammaren. Det
            är precis samma argumentation: Om vi bara skjuter till de här
            pengarna kommer SAS att komma på fötter och att bli lönsamt, och
            vi kommer att kunna sälja med stor profit för skattebetalarna.
            Jag vill hävda att det är en falsk bild. Det var det redan de
            tidigare två gångerna.
          </note>
          <note>
            Om det alternativ som vi ser nu är att man i stället för att
            sälja bolaget till ett lågt pris; jag håller med om det ska skjuta
            till miljard efter miljard av skattebetalarnas pengar kan det
            vara ett mer affärsmässigt och bättre alternativ, inte minst för
            skattebetalarna. Penilla Gunther kastar ju gärna in deras pengar
            i bolaget gång på gång. Vi tycker att det om någonting är ett
            oansvarigt sätt att hantera skattebetalarnas pengar. Vi tycker
            att det inte är att agera ansvarsfullt att riskera skattebetalarnas
            pengar på det sättet, varken affärsmässigt eller mot skattebetalarna.
          </note>
          <note type="speaker">
            Anf. 15 PENILLA GUNTHER (KD) replik:
          </note>
          <note>
            Herr talman! Jag fick inte svar på min fråga, Per Bolund.
          </note>
          <note>
            Det här handlar inte om vilket bolag som helst. Det är inte ditt
            och mitt privata bolag det handlar om. Jag har inget principiellt
            emot att personer och företag från andra länder gör affärer i
            Sverige. Men här handlar det om ett halvstatligt bolag som också
            har en infrastrukturell betydelse för Sverige. Det finns en mängd
            faktorer i detta som måste åtgärdas över huvud taget om vi ska
            kunna sälja det.
          </note>
          <note>
            Jag antar att du som finanspolitisk talesperson för Miljöpartiet
            är duktig på siffror. Hade du också varit egen företagare hade
            du förmodligen tänkt ut att om du skulle sälja ditt företag måste
            du göra det så bra som möjligt för att få ut mesta möjliga av
            det.
          </note>
          <note>
            När du står här och anklagar oss i Alliansen för att vara oansvariga,
            att inte ta vårt ansvar för den ekonomiska politiken och för skattebetalarnas
            pengar, slänger du det tillbaka på dig själv. Vår ambition är
            att ge en låneram på ett antal miljoner som gör bolaget skickligt
            tillsammans med en ny affärsplan.
          </note>
          <note>
            Du skriver i din avvikande mening att den nya affärsplanen rimligen
            gör bolaget mer attraktivt inför en försäljning tror jag inte
            att den är tillräcklig för att göra SAS lönsamt. Du menar alltså
            att det är bättre att göra absolut ingenting, alternativt att
            sälja det till diktaturstater? Det är alltså den inställning som
            Miljöpartiet och du som finanspolitisk talesperson har.
          </note>
          <note>
            Jag tycker att det är jätteintressant. Detta har verkligen inte
            att göra med hur vi ska hantera statliga bolag eller delstatliga
            bolag över huvud taget. Vitsen är att vi sköter dem så gott som
            möjligt just för att vi ska få tillbaka pengar till staten på
            ett bra sätt.
          </note>
          <note type="speaker">
            Anf. 16 PER BOLUND (MP) replik:
          </note>
          <note>
            Herr talman! När man hör Penilla Gunther hör man ett eko från
            många stater som har suttit i samma situation när de försökt hålla
            uppe statliga bolag, flygmarknaden till exempel, och pumpat in
            statliga pengar för att få dem lönsamma. Det finns inte något
            exempel på att man har lyckats göra det. Det finns många exempel
            på att man inte har lyckats. Det senaste var väl Swissair i Schweiz,
            där staten försökte hålla bolaget under armarna men inte lyckades.
            Nu är det bolaget i stället privatiserat, körs på strikt kommersiella
            grunder och är ett lönsamt bolag.
          </note>
          <note>
            Vårt alternativ är att det är bättre att låta kommersiella aktörer
            ta över, att låta bolaget köras på kommersiella villkor. Det finns
            gott om bolag på flygmarknaden både i Sverige och internationellt
            som drivs strikt kommersiellt och som uppvisar lönsamhet. Däremot
            finns det få exempel på statligt ägda bolag som går kommersiellt
            och är väl fungerande, speciellt här i Europa.
          </note>
          <note>
            Penilla Gunther pratar om ett halvstatligt bolag. Men om staten
            säljer sin andel i SAS är det inte statligt längre, utan då kommer
            det att vara privatägt och kommersiellt. Vi tycker att det är
            ett bättre alternativ. Vi tror att det är det som är den långsiktiga
            lösningen.
          </note>
          <note>
            Penilla Gunther säger vidare att man skulle kunna sälja det om
            det blev lönsamt, men då bortser Penilla Gunther från att det
            faktiskt har funnits köpare som har varit intresserade av att
            köpa redan i det skick som det är i dag och då riskera bolagets
            pengar i stället för att riskera skattebetalarnas pengar. Vi tycker
            att det är oansvarigt mot skattebetalarna att avvisa sådana förslag
            och i stället fortsätta att riskera skattebetalarnas pengar.
          </note>
          <note>
            Det blir intressant att följa den här följetongen framöver. Vi
            får se hur många år det dröjer innan vi står här igen och för
            nästa debatt om SAS och det finns förslag igen på att vi ska gå
            in med olika former av garantier, ägartillskott eller nya skattepengar.
            Det ska bli intressant att se hur de borgerliga partierna ställer
            sig i frågan när den kommer upp nästa gång.
          </note>
          <note>
            Överläggningen var härmed avslutad.
          </note>
          <note>
            6 § Näringsliv
          </note>
          <note>
            Föredrogs
          </note>
          <note type="speaker">
            Anf. 17 CARINA ADOLFSSON ELGESTAM (S):
          </note>
          <note>
            Herr talman! Nu behandlar vi näringsutskottets betänkande NU1
            utgiftsområde 24 Näringsliv. Det är en mycket viktig debatt då
            det gäller framtidens näringsliv men viktig även utifrån det rådande
            konjunkturläget. Som vanligt numera kan jag konstatera att näringsministern
            tyvärr inte är i kammaren i dag heller när vi ska debattera och
            diskutera en så viktig fråga för svenskt näringsliv.
          </note>
          <note>
            Jag vill, herr talman, inledningsvis yrka bifall till våra reservationer
            nr 1, nr 5 och nr 6.
          </note>
          <note>
            Förra veckan kunde vi ta del av vad teknikföretagen säger: Industrins
            produktion rasar under fjärde kvartalet. Det viker nedåt för ordervolym,
            produktion och efterfrågan på personal. Konjunkturinstitutets
            barometer för november säger: Barometerindikatorn föll närmare
            sju enheter i november och indikerar att tillväxten i svensk ekonomi
            för närvarande är betydligt svagare än normalt. Liksom förra månaden
            bidrog alla sektorer i näringslivet negativt i november.
          </note>
          <note>
            Småföretagarbarometern visar att småföretagarkonjunkturer fortsätter
            att dämpas för andra mätningen i rad. Den samlade indikatorn sjunker
            till 48 från 63 i våras. Det är en större nedgång än vad företagen
            förutsett.
          </note>
          <note>
            Det är dystra rapporter från näringslivet, och vi från politiken
            kan inte stå bredvid och titta på.
          </note>
          <note>
            Det Alliansen föreslår i sitt budgetalternativ är en bolagsskattesänkning
            från i dag drygt 26 procent till 22, till en kostnad av 16 miljarder.
            På lång sikt kanske det här eventuellt kan vara lönsamt, särskilt
            för de större företagen. Men för de svenska småföretagen behövs
            det helt andra åtgärder för att det ska ge resultat här och nu.
            I en annan proposition som kom nyligen till riksdagen talas det
            om snabba betalningar. Man ska kunna göra överenskommelser om
            längre betalningstider. Det är också någonting som gynnar just
            de stora företagen och kanske inte de små, vilket nog tål för
            majoriteten här i kammaren att fundera över eftersom det är småföretagen
            som står för de flesta jobben i landet.
          </note>
          <note>
            Med lägre vinster i småföretagen har en bolagsskattesänkning
            ingen större betydelse för småföretagen, vilket kan vara värt
            att notera. Vi socialdemokrater föreslår att arbetsgivarens kostnadsansvar
            för andra sjuklöneveckan tas bort. Det skulle kunna betyda att
            många skulle våga utöka sin verksamhet genom att anställa ytterligare
            en person. I dag kanske man avstår just på grund av sjuklöneansvaret.
            I praktiken betyder vårt förslag att vi tar bort ansvaret för
            dag 8 till dag 14, det till en kostnad på 1 ½ miljard bara för
            att visa att det kan vara skillnad beroende på vilka åtgärder
            som vidtas för företagen men också vilka kostnader de har och
            vad som stimulerar mest.
          </note>
          <note>
            Vidare har man från Alliansens sida beslutat att införa ökade
            möjligheter för läxhjälp. Förvisso kan det skapa några enmansföretag
            och kanske några enstaka småföretag, men det är knappast det som
            bygger landet starkt. Möjligtvis gagnar det några elever vars
            föräldrar har råd att köpa denna tjänst.
          </note>
          <note>
            Herr talman! Vi socialdemokrater tror på en politik som på ett
            sammanhållet sätt kan möta de utmaningar vi står inför med en
            arbetslöshet på över 8 procent mot bakgrund av att varslen bara
            i oktober månad landade på 10 260 personer. 25 av dem är mina
            arbetskamrater på den fönsterfabrik där jag har min anställning.
            För dem skulle en satsning inom byggsektorn naturligtvis betyda
            oerhört mycket inte bara för dem utan även för väldigt många andra
            som i dag är varslade och snart går ut i arbetslöshet.
          </note>
          <note>
            Jag träffade en kvinna för några veckor sedan som är uppfinnare.
            Hon sade till mig att det här med varsel och arbetslöshet också
            kan betyda att man vågar ta ett steg till något nytt. Det kan
            förvisso vara sant. Vi vet att för en del av dem som nu går ut
            i arbetslöshet kommer det att få katastrofala följder.
          </note>
          <note>
            Att våga ta steget och kanske bli uppfinnare kräver att vi har
            trygga system och även stödsystem så att man just vågar och får
            möjligheten. Jag kan känna att det saknas i Sverige i dag, särskilt
            vad gäller fristående uppfinnare. Det saknas också prioritering
            av detta i regeringens budget.
          </note>
          <note>
            Vi socialdemokrater har ett förslag om nyföretagargaranti som
            får betydelse för den som är uppfinnare eller bär på en idé, precis
            som för P-O. Han är en vanlig industriarbetare som kom på en idé
            som gör att man skulle kunna öka brandsäkerheten. För honom som
            har problem med säkerhet och inte har ett stort kapital skulle
            vår nyföretagargaranti kunna vara en hjälp att kunna starta och
            driva företag och växa. Vår nyföretagargaranti bygger på att staten
            går in med säkerhet tillsammans med banken.
          </note>
          <note>
            Herr talman! På kort tid har flera tunga besked kommit om att
            forsknings- och utbildningsjobb lämnar framför allt de svenska
            storstadsregionerna. Samtidigt har regeringen lagt ned de samarbetsprogram
            som vi har och skjutit upp eventuella samarbeten på framtiden
            och hävdar att näringslivet är ett särintresse, vilket kan vara
            ganska så förvånande.
          </note>
          <note>
            Det svenska innovationsarbetet bör lyftas upp till högsta politiska
            nivå, anser vi socialdemokrater. Det bör prioriteras. Detta kommer
            Ingela Nylund Watz lite senare i sitt anförande att utveckla vidare.
          </note>
          <note>
            Vidare krävs det i det läge som vi är i just nu ökade exportfrämjande
            åtgärder. Det är också något som vi har med i vårt budgetalternativ.
            Vi tror att det är nödvändigt för det lilla landet Sverige att
            få möjlighet att komma ut på nya marknader.
          </note>
          <note>
            Man kan ställa sig frågan angående export: Kan man sälja svenska
            gamla trasmattor på export? Fundera på det en liten stund! Jag
            tror att alla som sitter här i kammaren har en trasmatta hemma,
            även om ni inte har den liggandes på golvet. Den kanske ligger
            i ett förråd någonstans med någonting insvept i som man är rädd
            om eller används vid något annat tillfälle där man ska utföra
            någonting.
          </note>
          <note>
            Det finns ett genuint intresse runt om i världen för konsthantverket
            som kvinnorna har utfört under hundra år i vårt land, svenska
            trasmattor. Det kan man faktiskt jobba med på export. Den affärsidén
            krävde att det kom en dansk kvinna och bosatte sig i Sverige,
            men hon är inte ensam om att bära på idéer. Just därför är det
            viktigt att vi satsar på exportfrämjande åtgärder och att vi gör
            det runt om i våra län, så att det är nära till den som bär på
            en idé för att han eller hon ska kunna tala med någon som kan
            hjälpa en på traven.
          </note>
          <note>
            Utöver detta har vi i vårt budgetalternativ satsningar på besöksnäringen,
            på kapitalförstärkning vad gäller inkubatorsprogram och också
            på kompetenscentrum. Men tiden här i kammaren medger inte att
            jag går igenom de förslagen lika grundligt.
          </note>
          <note>
            Avslutningsvis, herr talman, vill jag säga att Sverige är ett
            unikt land. Svenskarna är kunniga, kreativa och öppna för omvärlden.
            Nu finns en möjlighet att bygga ett framgångsrikt, jämlikt, jämställt
            och hållbart samhälle. För att nå dit behöver Sverige dock bli
            betydligt mer framgångsrikt på en central punkt, jobbskapande.
            Här har Sverige, trots den starka ekonomin, lyckats sämre än jämförbara
            länder under de senaste åren.
          </note>
          <note>
            Låt oss se till att stimulera marknaden. När vi stimulerar marknaden
            växer välfärden, och då kan vi också satsa på våra trygghetssystem.
            Det är trygga människor som vågar.
          </note>
          <note type="speaker">
            Anf. 18 JONAS ERIKSSON (MP):
          </note>
          <note>
            Herr talman! Det går bra för Sverige, i alla fall om man lyssnar
            till regeringen. Självklart är det så att vi har det mycket bättre
            i Sverige än vad man har på många andra håll i världen, men sett
            till vårt lands tidigare utveckling har mycket försämrats under
            regeringens tid vid makten. Från att ha varit ett föregångsland
            på många områden har flera länder gått om oss. Det gäller resultaten
            i skolan och social och ekonomisk välfärd. Och inte minst så här
            års märker vi av en infrastruktur med bristande funktion.
          </note>
          <note>
            Investeringskvoten i Sverige är låg, och våra satsningar på forskning
            och utveckling är på väg ned medan andra länder satsar alltmer.
          </note>
          <note>
            Liksom resten av världen behöver vi dra vårt strå till stacken
            för att minska vår klimatpåverkan och utarmning av den biologiska
            mångfalden, men även där har vi tappat i rankningslistorna som
            jämför olika länders klimat- och miljöarbete.
          </note>
          <note>
            Sverige står inför stora utmaningar med ökande arbetslöshet,
            allt fler långtidsarbetslösa och fler unga än någonsin utan arbete.
            Jag skulle inte lika enkelt som regeringen säga att det går bra
            för Sverige.
          </note>
          <note>
            Men, herr talman! Det skulle kunna gå bättre. Visst är det så
            att vi befinner oss i en lågkonjunktur och i en tid av stor ekonomisk
            oro. Varslen har duggat tätt i landet och allt fler människor
            känner osäkerhet inför framtiden. Desto viktigare blir då de mått
            och steg som regering och riksdag vidtar.
          </note>
          <note>
            Sverige behöver en näringspolitik som gynnar en långsiktigt hållbar
            utveckling, skapar förutsättningar för nya jobb och ger framtidstro.
            Vår uppgift i riksdagen och regeringens uppgift måste vara att
            skapa förutsättningar för de svenska företagen att utvecklas och
            bli världsledande. Genom att ligga i framkant och erbjuda tjänster
            och varor som svarar mot samhällets behov och utmaningar och minskar
            vår klimatpåverkan och genom att värna den biologiska mångfalden
            och miljön kan svensk industri behålla konkurrensfördelar och
            vara attraktiv på den globala marknaden. Det skapar förutsättningar
            för fler arbetstillfällen. Också vår omvärld behöver de varor
            som vi behöver.
          </note>
          <note>
            Ett fungerande näringsliv, företag och en livskraftig industri
            behöver också fungerande transporter. Vi är alla medvetna om de
            stora bristerna i det svenska järnvägsnätet. Därför är Miljöpartiets
            satsningar på ökade resurser till drift och underhåll av järnvägsnätet
            och nyinvesteringar av avgörande betydelse för näringslivet och
            svensk industri.
          </note>
          <note>
            Herr talman! Sverige behöver också andra offentliga gröna investeringar
            som leder till jobb och stärkt konkurrenskraft.
          </note>
          <note>
            Miljöpartiet föreslår ett industripaket innehållande bland annat
            en grön innovationsfond, ökad tillgång till riskvilligt kapital
            till demonstrations- och pilotanläggningar och halverade arbetsgivaravgifter
            för forskningsintensiva unga företag.
          </note>
          <note>
            Genom den gröna innovationsfonden vill vi stimulera forskning
            i syfte att utveckla nya miljöanpassade produkter, produktionstekniker
            och systemlösningar. En svensk satsning på fler demonstrations-
            och referensanläggningar är också en av de mest angelägna insatserna
            för att stimulera svenska miljöteknikföretag att både växa och
            utvecklas. En sådan satsning har goda effekter i hela kedjan från
            forskning till export och bidrar dessutom till en långsiktig ackumulering
            av kompetens, investeringar och referenser i Sverige.
          </note>
          <note>
            Miljöpartiet vill också stödja industrin i att energieffektivisera
            och minska sitt beroende av fossila bränslen. Vi bedömer att det
            är fullt möjligt att fortsätta med de lyckade PFE-programmen och
            föreslår också inrättande av ett nytt program, PFO, riktat mot
            fossila bränslen.
          </note>
          <note>
            Herr talman! Regeringen säger sig ta sin utgångspunkt i företagens
            vardag. Det tycks dock inte ha lett till några större förbättringar
            för majoriteten av Sveriges företag, de små företagen.
          </note>
          <note>
            Miljöpartiets förslag gynnar både stor industri och små och medelstora
            företag. Vi vill att det ska bli enklare att starta och driva
            företag. Företagens villkor behöver förbättras. Det vill vi göra
            genom att sänka bolagsskatten, sänka kostnaderna för att hålla
            anställda och minska företagens administrativa börda. Vi vill
            bland annat samordna myndigheternas informationsinhämtning och
            slopa sjuklöneansvaret för företag med upp till 10 anställda.
          </note>
          <note>
            Svensk industri behöver konkurrenskraftiga skatter. Vi stöder
            därför regeringens sänkning, delvis, av bolagsskatten, men de
            positiva effekterna blir inte lika stora för de små företagen.
            Där är kostnaden för att hålla anställda mer betungande.
          </note>
          <note>
            En generell sänkning av arbetsgivaravgiften och dessutom en riktad
            sänkning till de allra minsta företagen, som Miljöpartiet föreslår,
            är tillsammans med ett slopat sjuklöneansvar mer efterfrågade
            reformer hos flertalet företag i Sverige än regeringens bolagsskattesänkning.
          </note>
          <note>
            För att Sveriges ekonomi ska kunna fortsätta att utvecklas och
            skapa nya jobb behövs även en större trygghet på arbetsmarknaden
            och fungerande socialförsäkringar. Trygga människor vågar i större
            utsträckning byta jobb, vilket gynnar rörligheten på arbetsmarknaden
            och företagens förutsättningar att hitta den arbetskraft de behöver.
          </note>
          <note>
            I de samtal som jag har fört med många företagsledare är det
            oron för att inte hitta rätt kompetens som varit genomgående.
            Ett blomstrande näringsliv är därför också intimt sammanbundet
            med en väl fungerande skola, utbildning och arbetsmarknadsåtgärder.
            Som jag tidigare anfört finns det även här en negativ trend som
            behöver brytas, men det är en fråga för en annan debatt.
          </note>
          <note>
            Avslutningsvis, herr talman, önskar jag yrka bifall till reservationerna
            2 och 5.
          </note>
          <note type="speaker">
            Anf. 19 MARGARETA LARSSON (SD):
          </note>
          <note>
            Herr talman! Sverigedemokraternas syn på näringspolitikens inriktning
            och utformning sammanfaller i stora delar med regeringens. Vår
            målsättning är naturligtvis att skapa förutsättningar för Sverige
            att återigen stå som en stark industri-, innovations- och kunskapsnation.
            Den utmaning vi har framför oss är därför att få resurser att
            växa till. Därmed är teknologiska framsteg oerhört viktiga för
            att få en uthållig, bärkraftig och miljövänlig tillväxt.
          </note>
          <note>
            Det handlar om en ledande exportbransch som står för en stor
            del av den svenska exporten, men alltför ofta skyms den tyvärr
            av den växande tjänstesektorn. Det är i och för sig bra att vi
            har en stark tjänstesektor, men vi får inte tappa mer av vår basindustri
            som är en viktig motor till tillväxten.
          </note>
          <note>
            Vi har historiskt sett haft god tillgång till billiga råvaror,
            billig energi och välutbildad arbetskraft. Det har varit avgörande
            för den starka ställning som industrin i dag har globalt. För
            många orter i skogslänen och andra delar av landet är basindustrin
            viktig för sysselsättningen, och det är vi måna om att den ska
            fortsätta vara.
          </note>
          <note>
            Vi vill också framhålla forskning och utveckling som ett område
            som fortsättningsvis behöver prioriteras. Utan vår inhemska industri
            förlorar Sverige kvalificerade arbeten. Samverkan mellan regionala
            industriforskningsinstitut och regionala industrier behöver därför
            säkras och stärkas. Vi anser det också nödvändigt att utveckla
            spetskompetensen inom alltifrån ekologi och miljövård till materialteknik.
          </note>
          <note>
            Ska vi kunna behålla och utveckla den svenska basindustrin behöver
            den också tillgång till ett fungerande väg- och järnvägsnät och
            ett utvecklat flyg. Det ska gå snabbt och vara billigt att växla
            transportsätt, är vår mening.
          </note>
          <note>
            Behovet av kvalificerad arbetskraft och utbildningsinsatser är
            stort. Vi anser att dessa insatser måste utformas så att studenternas
            kunskap och kompetens i högre grad motsvarar kraven från den alltmer
            tekniska basindustrin. Företagen kräver som sagt mer och mer spetskompetens,
            och utvecklingen går snabbt framåt. För att basindustrin i Sverige
            ska kunna konkurrera på lika villkor på den internationella marknaden
            behöver förutsättningarna kartläggas och branschprogram utvecklas
            i ett långsiktigt perspektiv.
          </note>
          <note>
            Herr talman! Vi menar att företagen är en central del i det svenska
            samhället. Vi tycker att det är en självklarhet att fortsätta
            arbeta för en förbättring av företagens villkor. Fler företag
            måste startas för att Sverige ska kunna utvecklas som nation.
            Ett viktigt led i detta är att låta en entreprenörsanda genomsyra
            hela utbildningssystemet.
          </note>
          <note>
            Vi vill se ett friare företagsklimat och mindre byråkratiskt
            krångel, och vi delar helt motionärernas uppfattning i motion
            289. Vi delar också uppfattningen i motion 353 att man bör uppmana
            regeringen att kartlägga basindustrins villkor och utveckla branschprogram
            ur ett internationellt perspektiv. Landets basindustri, det vill
            säga skogs-, pappers-, kemi-, gruv-, järn- och stålindustrierna
            är nämligen av största vikt för vår tillväxt och vårt välstånd.
          </note>
          <note>
            Jag yrkar bifall till reservation 3.
          </note>
          <note type="speaker">
            Anf. 20 KENT PERSSON (V):
          </note>
          <note>
            Herr talman! Jag yrkar bifall till reservationerna 4, 5 och 6
            i betänkandet om näringspolitik och utgiftsområde 24 som behandlar
            en rad områden, bland annat industripolitik, handelspolitik och
            immateriella frågor.
          </note>
          <note>
            När vi diskuterar näringspolitik måste vi se till helheten och
            vad vi har för förutsättningar för företag att kunna fungera och
            växa i landet. Då är det inte bara utgiftsområde 24 som är aktuellt.
          </note>
          <note>
            Den ekonomiska tillväxten och välståndet i Sverige är ett resultat
            av tillgång till bra och välutbildad arbetskraft, tack vare ett
            bra utbildningssystem, råvaror såsom skog och malm, och billig
            energi i form av vattenkraft. Även tillgång till kapital och riskkapital
            har varit avgörande för framväxten av industrin i Sverige. Vi
            har dessutom en god infrastruktur som gör att vi kan hantera våra
            varuflöden på ett bra och rationellt sätt.
          </note>
          <note>
            Det är också viktigt att poängtera att det samarbete som har
            funnits mellan politik, industri och de fackliga organisationerna
            har utgjort grunden för och varit en viktig del av svensk industripolitik.
          </note>
          <note>
            Vänsterpartiet vill att vårt land ska fortsätta utvecklas genom
            innovationer och nytänkande som omsätts i nya varor och tjänster.
            Då kan vi nå full sysselsättning och utvecklas till en kunskapsdriven
            nation. Vi måste göra så för att kunna möta den utmaning som globaliseringen
            innebär för svensk industri.
          </note>
          <note>
            När andra gör billigare och ibland bättre måste vi möta med högre
            kunskapsinnehåll, resurseffektivare produktion och en produktion
            av varor och tjänster som utgår från de tre samhällsutmaningar
            vi står inför: klimatutmaningen, globaliseringen och människans
            åldrande. Dessa innehåller var för sig en rad olika områden som
            vi behöver satsa på. Vi måste prioritera de områden som är samhällsviktiga.
          </note>
          <note>
            Vi är en liten nation som är oerhört beroende av vår exportindustri
            som står för drygt 50 procent av bruttonationalprodukten. Vi har
            haft och har fortfarande en konkurrenskraftig industri, men den
            möts hela tiden av utmaningar.
          </note>
          <note>
            Sverige står inför enorma utmaningar. Varslen ökar, framför allt
            inom basnäringarna skogsindustri, verkstadsindustri och byggsektor.
            Det är också ett resultat av exportindustrins stora beroende av
            EU-marknaden. Ungefär 70 procent av vår export går till EU-marknaden,
            och krisen där ger givetvis återverkningar på arbetsmarknad och
            företag i Sverige.
          </note>
          <note>
            Teknikföretagens branschutsikter som publicerades nyligen visar
            på samma branta nedgång som vid krisen 20082009. I dag är det
            ingen som tror att krisen får en snabb vändning, utan det kommer
            att ta tid.
          </note>
          <note>
            Vad behöver vi göra? Jo, vi behöver stimulera ekonomin så att
            vi snabbt kan få folk i jobb och hålla industrin och företagen
            i gång. Det kan vi göra genom att starta upp bostadsbyggande och
            renovera miljonprogramsområden och slitna skolor. Vi behöver också
            bygga ut infrastrukturen kraftigt och sätta de planer som finns
            i sjön. För att möta de stora pensionsavgångarna behöver vi sätta
            i gång ett generationsväxlingsprogram, ett lärlingssystem. På
            detta sätt kan vi lindra de effekter som krisen ger.
          </note>
          <note>
            Det gäller också att underlätta för företagen i vardagen. Jag
            får säga som jag har sagt de tidigare sex gånger jag har stått
            här: Slopa sjuklöneperioden på 14 dagar för småföretagare med
            upp till tio anställda.
          </note>
          <note>
            Det är ett krav som Vänsterpartiet har drivit i snart tio tolv
            år i kammaren. Vi ser att fler och fler partier börjar anamma
            tankegången att här måste något göras för att underlätta för företagen
            att anställa.
          </note>
          <note>
            Vi måste också motarbeta de oseriösa företag som finns på marknaden
            och som tränger undan förutsättningarna för de väl fungerande
            företag som jobbar dag och natt för att få sin verksamhet att
            gå ihop. Hela åkeribranschen är hotad och står inför tuffa utmaningar
            från företag som är mer eller mindre oseriösa.
          </note>
          <note>
            Vi måste också satsa för framtiden och ha en innovationsstrategi
            som möter de tre stora utmaningarna: klimatförändringarna, globaliseringen
            och människans åldrande.
          </note>
          <note>
            Låt mig säga något positivt om regeringens proposition. Man har
            hittat några guldkorn och förstått vad man behöver göra, även
            om prioriteringen borde vara hårdare. Nu skjuter man liksom av
            en hagelsvärm och hoppas att träffa något.
          </note>
          <note>
            Man borde tydligt satsa på det som vi står inför och inte på
            den breda paletten. Vi är en liten nation. Det är viktigt att
            komma ihåg. I grunden står vi för att vi måste kommersialisera
            betydligt mer av våra forskningsinsatser. Vi behöver satsa på
            de forskningsinstitut som i dag finns inom det statliga holdingbolaget
            Rise. Vi behöver ge Vinnova ett betydligt större uppdrag än vad
            de har i dag att vara de som leder och håller ihop samverkan mellan
            akademi, industri och forskningsinstitut. Vi behöver också förstärka
            Vinnovas satsningar på sina strategiska innovationsprogram. Det
            handlar bland annat om gruvnäringen och inte minst mjukvarubranschen
            som är oerhört viktig för att man ska kunna bygga ut och satsa
            ytterligare på den industriella verksamheten.
          </note>
          <note>
            Vi behöver bättre utnyttja de upphandlingsmöjligheter som stat
            och kommun har. Det bör framför allt riktas mot sjukvården och
            landstingen. För att det ska bli möjligt behövs en förstärkning
            av Vinnova när det gäller upphandling. I dag finns det stora brister
            när det gäller kunskap och upphandling både i de statliga, kommunala
            och landstingskommunala verksamheterna.
          </note>
          <note>
            Jag ska också ta upp frågan om kapitalförsörjning.
          </note>
          <note>
            Vänsterpartiet har tidigare drivit frågan om att det behövs en
            statlig riskkapitalfond av något slag. Vi har nu ändrat uppfattning.
            Vi tror, som regeringen, att en konsolidering av statens verksamhet
            när det gäller riskkapital kan vara bra. Regeringen är dock lite
            för feg. Att slå ihop Almi AB och Innovationsbron AB är bra, men
            Vänsterpartiet anser att man borde ha tagit ett steg till och
            lagt in Inlandsinnovation AB i paketet för att få styrka i det.
            I dag kan vi se att de statliga riskkapitalen går in och överlappar
            varandra när det är som bäst, men de går dess värre in och konkurrerar
            med varandra där de inte borde vara. Dessutom saknas de på områden
            där de borde finnas, det vill säga där det finns brister. Totalt
            sett finns det gott om riskkapital. Vi har det privata riskkapitalet
            som agerar där det inte finns några risker, till exempel inom
            hälso- och sjukvård och skola. Där är riskerna minimala och man
            kan kapa åt sig vinster i såväl hög- som lågkonjunktur.
          </note>
          <note>
            Det är just mellan det tidiga och det mogna, det man kallar för
            dödens dal, som man måste gå in med riskkapital. Den enda som
            kan göra det är staten. Därför behövs det en konsolidering av
            den statliga verksamheten. Sedan får vi se om det räcker. Om det
            visar sig att det behövs mer är vi beredda att föreslå ytterligare
            statligt riskkapital.
          </note>
          <note>
            När vi pratar om de insatser som behöver göras är det viktigt
            att se att det måste vara en miljödriven utveckling för att möta
            globaliseringen och klimatutmaningen. Vi står inför ett rejält
            klimathot. Tyvärr lyckades vi inte nå framgång i Dohaförhandlingarna
            utan fick en förlängning av Kyotoprotokollet.
          </note>
          <note>
            Herr talman! På detta utgiftsområde satsar Vänsterpartiet 753
            miljoner mer än vad regeringen har gjort.
          </note>
          <note type="speaker">
            Anf. 21 PENILLA GUNTHER (KD):
          </note>
          <note>
            Herr talman! Det sker stora omställningar i världen i dag på
            många områden. Många länder har ett ökat fokus på att utveckla
            sitt innovationsklimat och sin konkurrenskraft. Sverige står fortfarande
            starkt i jämförelser med andra länders innovations- och konkurrenskraft,
            men samtidigt vet vi att den globala konkurrensen ökar. Vi står
            inför ett antal globala samhällsutmaningar som klimatutveckling,
            ohälsa, demografiska förändringar, energiförsörjning, naturresursanvändning
            och så vidare.
          </note>
          <note>
            Vi behöver en ekonomiskt, socialt och miljömässigt hållbar utveckling.
            I en kristdemokratisk kontext hade det kallats för förvaltarskapstanken.
            För att möta dessa utmaningar och åstadkomma den hållbara samhällsutvecklingen
            krävs innovativa lösningar. Det är angeläget att Sveriges position
            bibehålls och stärks för att säkerställa framtidens jobb, exportintäkter
            och välfärd. Målet för Alliansens näringspolitik är därför att
            stärka den svenska konkurrenskraften och skapa förutsättningar
            för fler jobb i fler och växande företag för att därigenom skapa
            ett inkluderande samhälle för människor. De näringspolitiska insatserna
            ska även bidra till att uppnå målen i EU:s gemensamma strategi
            för tillväxt och sysselsättning.
          </note>
          <note>
            Alliansregeringen bedriver, som redovisats i budgetpropositionen,
            en tillväxtpolitik som tar sin utgångspunkt i företagens perspektiv
            och syftar till att skapa bättre förutsättningar för nystart av
            företag och tillväxt i befintliga företag. Det gäller generella
            insatser som kapitalförsörjning, främjande av forskning och utveckling
            samt innovation och åtgärder för att främja konkurrens samt inte
            minst regelförenkling för företag.
          </note>
          <note>
            Som ett komplement till de generella insatserna finns även riktade
            insatser som exempelvis främjande av kvinnors företagande, unga
            innovatörer, företagande bland personer med utländsk bakgrund,
            socialt företagande, kulturella och kreativa näringar och inte
            minst besöksnäringen. Vi kan glädja oss åt att antalet nystartade
            företag i Sverige förra året ökade med 6 procent mot året innan,
            och antalet nystartade företag av olika slag uppgick till 73 300.
          </note>
          <note>
            Herr talman! Forskning av hög kvalitet är central för vår välfärd,
            samhällets utveckling och näringslivets konkurrenskraft. För en
            hållbar utveckling måste vi ha åtgärder för att förbättra kvaliteten
            på forskningen och nyttiggörandet av forskningsbaserad kunskap.
          </note>
          <note>
            Den nationella innovationsstrategi som regeringen nyligen har
            beslutat om är ett långsiktigt arbete för att behålla och vidareutveckla
            Sveriges ledande position vad gäller innovationsklimat och förmåga.
            Det handlar också om att öka samordningen mellan politikområden
            och mellan nivåer och samhällssektorer för att effektivisera offentliga
            insatser och uppnå största möjliga effekt på förnyelse, hållbar
            tillväxt och samhällsutveckling även i vårt eget land i de offentliga
            verksamheterna.
          </note>
          <note>
            Förslaget från Innovationsupphandlingsutredningen, som för närvarande
            bereds i Regeringskansliet, handlar bland annat om åtgärder för
            att göra offentlig upphandling mer innovationsvänlig. Lagen om
            offentlig upphandling kan användas på ett bättre sätt än i dag.
            Jag vet inte om det är en fråga om kunskap hos upphandlarna och
            inköparna i de offentliga verksamheterna. Det finns till exempel
            ett antal kriterier för att främja att människor med långvarig
            arbetslöshet bakom sig kan gynnas i en offentlig upphandling genom
            sociala kriterier. Det finns mycket att göra på det området.
          </note>
          <note>
            Alliansen har lagt fram en expansiv och framtidsinriktad budget
            för att stärka svensk tillväxt, sysselsättning och konkurrenskraft.
            Tack vare att vi har en ansvarsfull politik i ekonomin kan vi
            satsa för framtiden och samtidigt ha säkerhetsmarginaler om den
            svenska ekonomin skulle drabbas ännu hårdare av lågkonjunkturen.
          </note>
          <note>
            Att stå upp för en fri marknadsekonomi och ett samhälle där alla
            ska ges förutsättningar att försörja sig själva är en ansvarsfull
            politik, enligt min mening. Det handlar om att skapa jobb. Men
            jobben ska inte skapas av oss politiker. Vi kan bara skapa förutsättningar.
            Men jobb skapas när enskilda människor och grupper av människor
            tillsammans i kooperativ, aktiebolag eller andra associationsformer
            finner det mödan värt att starta eller utveckla företag och förverkliga
            sina idéer och riskera sina sparkapital. Det privata näringslivet
            och det enskilda entreprenörskapet har alltid varit, är och kommer
            att vara grunden för Sveriges välfärd.
          </note>
          <note>
            Men som en del i att Alliansen satsar ytterligare för att stimulera
            jobb, tillväxt och entreprenörskap vill jag särskilt nämna tre
            delar.
          </note>
          <note>
            Den första delen handlar om bolagsskatten. Att sänka den från
            26,3 procent till 22 procent är ett bra steg för Sverige i jämförelse
            med andra länder, inte minst i Europa. Jag är övertygad om att
            det förbättrar förutsättningarna för nya jobb och investeringar
            i Sverige. Det är också ett stort steg framåt inte minst för de
            stora företagen. Vi måste ha en breddad kader av olika slags företag
            och olika storlekar på företag som också skapar en breddad arbetsmarknad.
            Bolagsskatten är enligt OECD den skatt som är mest skadlig för
            tillväxten. Goda skattemässiga villkor för investeringar är en
            förutsättning för att svenska företag ska kunna konkurrera framgångsrikt
            och bidra till tillväxten.
          </note>
          <note>
            Inte minst läkemedelsindustrin, eller life science som den kallas
            i ett bredare perspektiv, behöver denna stimulans. Vi behöver
            fler långsiktiga investerare här i Sverige som har tålamod att
            satsa minst 1015 år för att kunna vara med i hela kedjan av forskning,
            utveckling och kommersialisering av produkter.
          </note>
          <note>
            En högre kapitalintensitet i företagen ökar också produktiviteten,
            vilket skapar utrymme för högre löner, vilket i sin tur ökar arbetsutbudet
            och på sikt sysselsättningen totalt. Därför tror jag att bolagsskatten
            kan vara ett potentiellt viktigt instrument för att påverka företagen
            i lokaliserings- och investeringsbeslut.
          </note>
          <note>
            Den andra delen handlar om investeraravdraget och just kapitalförsörjningen.
            Kristdemokraterna, som jag representerar, har länge drivit förslaget
            om riskkapitalavdrag. Att det nu blev ett investeraravdrag, en
            annan benämning och så vidare är något som vi ändå tycker är fantastiskt
            bra. Vi i Alliansen satsar nu gemensamt på att öka tillgången
            på kapital i främst nystartade och växande företag.
          </note>
          <note>
            Om man investerar som fysisk person får man alltså dra av halva
            investeringen i sin deklaration. Vi hoppas verkligen att detta
            ska bidra till att fler vågar satsa, både nystartade företag men
            också företag som redan finns och behöver ha en utvecklingsmöjlighet.
          </note>
          <note>
            Det är många som faktiskt säger att när man mer eller mindre
            har fastnat i sin verksamhet efter kanske två, tre eller fyra
            år handlar det om att få ett nytillskott. Är man inte ett aktiebolag
            är det naturligtvis svårt. Men där finns det förslag om att vi
            också i förlängningen genom andra möjligheter ska kunna se till
            idéburna företag och även till arbetsintegrerande sociala företag.
          </note>
          <note>
            Den tredje delen handlar om en förstärkt rättssäkerhet i skattefrågor
            för företagare. För att förstärka rättssäkerheten har Skatteverket
            fått i uppdrag att se över vilka åtgärder verket kan vidta för
            att förbättra service, information och kommunikation till företag
            samt även förbättra processföringen för ökad enhetlighet.
          </note>
          <note>
            Detta rättssäkerhetspaket innehåller tre delar. En del är en
            översyn av systemet med förhandsbesked, en annan är uppdrag till
            Skatteverket, och en tredje är en utredning om specialisering
            av skattemål i domstol.
          </note>
          <note>
            En fråga som är otroligt aktuell när det gäller samarbete mellan
            Skatteverket och småföretagare är inte minst ROT-avdraget. En
            rad åtgärder är på gång mellan polis, rättsväsen och Skatteverket
            för att få ned antalet svartarbeten och minska incitamenten för
            svartarbete, så att de hederligare företagarna inom ROT-sektorn,
            så att säga, får jobba och utföra sina tjänster och inte förväxlas
            med dem som har mindre hederliga avsikter.
          </note>
          <note>
            Herr talman! Slutligen skulle jag vilja nämna Alliansens ytterligare
            åtgärder just när det gäller en höjd ambitionsnivå för investeringar
            i infrastrukturen. Över 100 miljarder kronor ska satsas. Vi har
            ett ungdomspaket på 8,1 miljarder kronor för att skapa fler vägar
            till jobb för unga. Vi satsar också på forskning och innovation
            med totalt över 11 miljarder kronor.
          </note>
          <note>
            Jag är glad över att tillhöra ett parti inom Alliansen som vill
            ta ansvar för en utveckling av ett levande näringsliv och därmed
            också en breddad arbetsmarknad.
          </note>
          <note>
            Jag yrkar bifall till utskottets förslag till beslut.
          </note>
          <note type="speaker">
            Anf. 22 CARINA ADOLFSSON ELGESTAM (S) replik:
          </note>
          <note>
            Herr talman! Penilla Gunther sade i inledningen av sitt anförande
            att Sverige står sig starkt gentemot andra länder. Jag är inte
            säker på att det är någon tröst i vardagen för de 10 260 personer
            som under oktober månad blev varslade. Jag kan bara notera det.
          </note>
          <note>
            Vidare säger Penilla Gunther att Alliansen har en expansiv budget.
            Det kan man fundera på med tanke på förslaget om sänkt bolagsskatt.
            Visst lånar ni för att klara av att sänka bolagsskatten, om det
            nu är det som blir resultatet här i kammaren när vi röstar?
          </note>
          <note>
            Det är också intressant utifrån att det ger nya jobb för storföretagen.
            Tidigare har Alliansen kritiserat just Socialdemokraterna för
            att vi satsar enbart på storföretagen och glömmer småföretagen.
            Det känns lite grann som att Alliansen fullständigt har glömt
            bort småföretagen. Mot bakgrund av just småföretagen och vårt
            förslag om att ta bort arbetsgivarnas kostnadsansvar för andra
            sjuklöneveckan undrar jag om Kristdemokraterna är beredda att
            ställa sig bakom detta.
          </note>
          <note type="speaker">
            Anf. 23 PENILLA GUNTHER (KD) replik:
          </note>
          <note>
            Herr talman! Jag tackar för frågorna. När det handlar om varsel
            vet vi att totalt över 40 000 personer har varslats under år 2012
            i Sverige. Det är någonting som vi naturligtvis gemensamt måste
            försöka motverka på de sätt vi kan rent politiskt. Det handlar
            om att ge förutsättningar för både små och stora företag. Det
            ena motsäger inte det andra. Det handlar om att vi totalt sett
            ska kunna få en breddad arbetsmarknad.
          </note>
          <note>
            Jag kommer själv från en kommun där vi har varit mycket beroende
            av en stor fabrik, en stor industri, och där man nästan har glömt
            bort de små företagen och deras möjligheter att växa och utvecklas
            och inte minst starta. Jag ser betydelsen av att vi har en politik
            som gynnar både och. Det finns inget motsatsförhållande i detta.
          </note>
          <note>
            Är bolagsskatten en faktor för att få företag att stanna i Sverige
            och inte flytta någon annanstans? De flesta varsel i Sverige handlar
            om varsel i företag som är exportberoende. Då kan man fråga sig
            vad det beror på. Om företagen har internationella ägare måste
            vi ställa frågan: Vad är det som gör att företag flyttar utomlands
            och inte stannar i Sverige? Vi måste ta reda på det. Om en sänkning
            av bolagsskatten kan medföra att vi får företagen att stanna kvar
            här måste väl till och med Carina Adolfsson Elgestam tycka att
            det är bra.
          </note>
          <note>
            Att hjälpa småföretagare när det gäller sjuklöneansvaret tror
            jag är något som vi på sikt måste se över för att se vad vi kan
            göra. Vi vet att det är en tung post för många småföretagare.
          </note>
          <note type="speaker">
            Anf. 24 CARINA ADOLFSSON ELGESTAM (S) replik:
          </note>
          <note>
            Herr talman! För mig blir det lite märkligt när Penilla Gunther
            uttrycker att vi måste ta reda på varför de stora företagen flyttar
            utomlands. Jag inbillade mig och trodde att man redan hade gjort
            en konsekvensanalys innan man gick fram med ett sådant förslag
            och med en så pass stor sänkning som man inte heller har fullt
            ut finansierad i sin budget.
          </note>
          <note>
            Det är också intressant när Penilla Gunther säger att det i den
            kommun hon kommer ifrån finns en stor industri och att de har
            glömt bort småföretagen. Min erfarenhet utifrån att bo i ett litet
            samhälle där det finns en, förvisso för detta samhälle stor, industri
            är att de småföretag som finns runt omkring i kommunen och regionen
            har oerhört stor nytta av just den stora industrin. Den genererar
            nämligen en hel del arbete för dem. Det synkar alltså ihop sig.
          </note>
          <note>
            Med anledning av det rent politiska är det bra att Penilla Gunther
            säger att vi från den politiska sidan måste ge redskap i den konjunkturkris
            vi faktiskt är inne i nu. Det tycker jag är oerhört positivt.
            Å andra sidan uttryckte Gunther under sitt anförande att politiken
            inte ska lägga sig i den jobbskapande verksamheten. Ändå har ni
            via RUT-avdrag infört möjlighet att göra avdrag för bartender,
            läxläsning och så vidare. Är inte det ett sätt för politiken att
            vara med och skapa arbetstillfällen? Jag får inte detta att gå
            ihop riktigt, får jag ändå lov att säga.
          </note>
          <note>
            Sedan tycker jag avslutningsvis att det är positivt att Kristdemokraterna
            är beredda att fundera över att ställa sig bakom att vi tar bort
            kostnadsansvaret för sjuklöneförsäkringen.
          </note>
          <note type="speaker">
            Anf. 25 PENILLA GUNTHER (KD) replik:
          </note>
          <note>
            Herr talman! När vi pratar om bolagsskatten ska vi vara medvetna
            om att vi har legat oerhört högt jämfört med andra länder över
            huvud taget. Vi har sänkt bolagsskatten två gånger tidigare. Den
            första gången var 1993, och då sänktes den från 30 till 28 procent.
            Sedan var det 2009, då den sänktes från 28 till 26,3 procent.
            Om vi ser goda effekter av detta är det självklart värt att se
            vad vi ytterligare kan göra för att stimulera de stora företagen
            att faktiskt vara kvar i Sverige.
          </note>
          <note>
            För min del var det alltså snarare en retorisk formulering: Vi
            måste se efter ännu mer vad som kan göras för att också få svenska
            investerare att investera i de företag vi har. Hur kan det komma
            sig att till exempel amerikanska företag köper in sig i svenska
            läkemedelsföretag? Varför har vi inte svenska investerare som
            är intresserade av att långsiktigt vara med och utveckla produkter
            så att företagen stannar kvar i Sverige? Vad är det vi ger för
            förutsättningar?
          </note>
          <note>
            Det är nämligen nästa sak Carina Adolfsson Elgestam försökte
            säga: att det handlar om att politiker inte ska eller ska lägga
            sig i. Nej, jag tror att vi ska skapa förutsättningar för företag
            och företagare att vara med och ge nya jobb i Sverige. Det är
            vår uppgift här, och det är vår uppgift även på lokal och regional
            nivå för den utveckling som är möjlig. Men det handlar faktiskt
            om att se de möjligheter vi har. Pratar vi om just små och stora
            företag är det min övertygelse att vi måste hitta förutsättningar
            för både och.
          </note>
          <note type="speaker">
            Anf. 26 KENT PERSSON (V) replik:
          </note>
          <note>
            Herr talman! Jag vill tacka Penilla Gunther för hennes anförande.
            Det fanns några saker jag reagerade på.
          </note>
          <note>
            Jag tycker att det är positivt att regeringen i sin infrastrukturplan
            satsar 522 miljarder under en period framöver. Det är ungefär
            det Vänsterpartiet föreslog för några år sedan, vilket då var
            orimligt och oansvarigt. Dessutom kan man i finansplanen läsa
            att regeringen kan tänka sig att lånefinansiera detta. Ja, det
            är vad Vänsterpartiet har sagt under många år, men då var det
            oansvarigt. Det är lite intressant hur detta kan ske.
          </note>
          <note>
            För ett år sedan stod jag här i talarstolen och pratade om forskning
            och innovationer som en viktig del för att möta globaliseringens
            effekter. Då kom det inte ett ord från regeringens företrädare
            här i kammaren inte ett ord. I dag får man höra någonting. Det
            är bra. Det är alldeles utmärkt.
          </note>
          <note>
            När det gäller bolagsskatten finns det dock ingen forskning som
            säger att bolagsskatten är avgörande för huruvida företagen ska
            vara kvar i Sverige eller inte. Det är så många andra saker som
            gör det, som att det finns forskningsmiljöer och utbildad arbetskraft.
            Det är inte heller dåligt att svenska företag etablerar sig på
            andra marknader i Kina, Brasilien eller Indien. Det är jättebra
            att de gör det, för att kunna vara med och vara konkurrenskraftiga.
            Det måste väl ändå vara någonting positivt även för Kristdemokraterna.
          </note>
          <note>
            Samtidigt ska vi veta att det under hela 2000-talets första del
            var väldigt många utländska investerare som investerade i Sverige,
            med nya bolag och i svenska bolag trots bolagsskatten. Det är
            alltså ren nys; bolagsskatten har ingen som helst inverkan på
            företagsklimaten eller möjligheten att investera i Sverige.
          </note>
          <note type="speaker">
            Anf. 27 PENILLA GUNTHER (KD) replik:
          </note>
          <note>
            Herr talman! Kent Persson säger att bolagsskatten inte har någon
            betydelse för om företagen stannar i Sverige eller inte. Jag delar
            inte denna uppfattning, speciellt inte i den lågkonjunktur vi
            befinner oss i.
          </note>
          <note>
            Jag tror att alla skatter har betydelse, och jag tycker inte
            att vi ska använda skatteinstrumentet mer än nödvändigt för att
            just finansiera den välfärd vi behöver. Om vi på något sätt kan
            bidra till att underlätta för industrier och företag att vara
            kvar i Sverige det gäller även dem vi redan har i Sverige, som
            faktiskt också behöver en livskraftighet har vi gjort dem en tjänst
            genom en sänkt bolagsskatt. Det ena utesluter i detta fall inte
            det andra.
          </note>
          <note>
            När Kent Persson pratar om infrastruktur och satsningar har vi
            också där lite olika åsikter kring vad som är vad och vad som
            är viktigt. Om jag minns rätt har Vänsterpartiet föreslagit en
            skatt på inrikesflyg. Är det inte så? Är det inte också så att
            man har föreslagit en kilometerskatt som drabbar inte minst småföretag
            i glesbygden, där det fullständigt saknas andra möjligheter än
            just transporter på väg?
          </note>
          <note>
            Jag tror alltså inte att vi i så fall ska gå in närmare på likheterna
            när det gäller att vi har ungefär lika inställning till vad som
            är bra och inte angående infrastruktur, utan vi ska snarare väldigt
            tydligt se de skillnader som finns oss emellan.
          </note>
          <note>
            När det gäller att få människor att starta och driva företag
            samt bibehålla de företag som finns i Sverige, och när det gäller
            att gå från forskning och utveckling och sedan hela kedjan fram
            till en kommersialisering av en produkt, är det måhända så att
            jag är lite udda, men jag tycker att det vore bra om vi hade flera
            företag i Sverige som faktiskt har hela kedjan. Den uppfattningen
            kanske inte Kent Persson delar.
          </note>
          <note type="speaker">
            Anf. 28 KENT PERSSON (V) replik:
          </note>
          <note>
            Herr talman! Det är det jag har stått de senaste tre åren och
            pratat om här i kammaren vikten av att se helheten, från den första
            idén till färdig produkt och kommersialisering. Under de senaste
            tre åren har jag pratat om detta. Jag har fått väldigt lite gehör
            från allianspartierna i fråga om det.
          </note>
          <note>
            När bolagsskatten låg på 26 procent var den ungefär genomsnittlig
            i OECD. Många av våra konkurrentländer, som Tyskland och Norge,
            har betydligt högre bolagsskatt än vad Sverige hade då. Det är
            de som är våra konkurrentländer, också på exportmarknaden. Det
            är alltså inte så som Penilla säger.
          </note>
          <note>
            När det gäller infrastrukturfrågorna är det självklart så att
            vi har olika uppfattningar. Förbifart Stockholm säger vi nej till.
            Vi vill inte ha några nya, stora motorvägsbyggen runt om, utan
            vi vill satsa på järnväg i första hand.
          </note>
          <note>
            Det är en jätteskillnad mellan Kristdemokraterna och Vänsterpartiet.
          </note>
          <note>
            Det är riktigt att vi har föreslagit kilometerskatt. I samband
            med det har vi också föreslagit hur man ska förhindra de negativa
            effekterna för företagen ute i landsbygdskommunerna. Det finns
            också redovisat. Du vet givetvis också att vi har detta paket.
          </note>
          <note>
            När det gäller flyget har vi inte någon flygskatt, utan vi har
            landnings- och startavgiftsbeskattning, vilket är något helt annat.
            Det innebär att flygbolag inte kan tanka utomlands för att tanka
            billigare och slippa bränsleskatten. Vi löser det på detta sätt.
          </note>
          <note>
            Det finns en rad olika delar i de paket som Vänsterpartiet föreslår
            som skulle underlätta för företagandet i Sverige. Inte minst gäller
            det sjuklönefrågan för småföretagarna, som vi har tagit upp många
            gånger. Jag vet att också Kristdemokraterna nu har vaknat till
            i frågan, vilket jag tycker är alldeles utmärkt.
          </note>
          <note type="speaker">
            Anf. 29 PENILLA GUNTHER (KD) replik:
          </note>
          <note>
            Herr talman! Vi kan konstatera att åtminstone jag inte förstår
            hur Vänsterpartiet har tänkt sig att det ska bli med kilometerskatten.
            Det mest intressanta är att Kent Persson själv representerar en
            kommun som inte direkt ligger i ett cityområde. Det handlar om
            människor som är beroende av transporter för att kunna komma till
            jobbet och för att kunna driva sina företag.
          </note>
          <note>
            En intressant fråga kan vara: Hur skulle kilometerskatten över
            huvud taget kunna gynna verksamheter som finns utanför storstadsområden
            eller tätorter? Och hur skulle den kunna bidra till att vi i så
            fall skulle kunna minska incitamenten för utländska transporter,
            som inte betalar en krona för våra svenska vägar? Det är kanske
            en mer intressant diskussion hur vi skulle kunna komma till rätta
            med det i stället för att detta ska drabba våra medborgare och
            våra inhemska företag, vilket jag anser att Vänsterpartiets förslag
            gör.
          </note>
          <note>
            Återigen: Bolagsskatten handlar om att komma lite närmare inte
            minst en del av de andra medlemsländerna i EU. Vi vet att till
            exempel England har sänkt sin bolagsskatt i år till 24 procent,
            och de har aviserat ytterligare sänkningar de närmaste två åren.
            Jag tror fortfarande att sänkt bolagsskatt är ett bra sätt att
            stimulera jobb och tillväxt och entreprenörskap. Men det är ett
            sätt, och det är inte det enda. Vi har som sagt en hel mängd förslag
            i vårt paket som vi yrkar bifall till.
          </note>
          <note type="speaker">
            Anf. 30 JESSICA POLFJÄRD (M):
          </note>
          <note>
            Herr talman! Jag tänkte börja med att berätta hur Moderaterna
            ska lägga upp debatten. Jag kommer att inleda. Därefter kommer
            Hans Rothenberg att tala om innovationer och export, Jonas Jacobsson
            Gjörtler om statligt ägande och Boriana Åberg om kvinnors företagande.
          </note>
          <note>
            Jag passar också på att be om ursäkt om jag drar över tiden,
            herr talman. Men jag är säker på att herr talmannen vill höra
            hela anförandet.
          </note>
          <note>
            Sverige behöver ett bra företagsklimat där fler tillåts vara
            entreprenörer. Vi menar att detta är avgörande för svensk ekonomi
            om svensk ekonomi ska kunna växa i framtiden, för framtidens arbetstillfällen
            och för att minska utanförskapet.
          </note>
          <note>
            I den globala ekonomin är tillgång till kunskap och kompetens
            av största vikt för Sveriges utvecklingskraft och för företagens
            konkurrenskraft. Därför har regeringen sett till att etablera
            regionala kompetensplattformar för utbildningsplanering och matchning
            på kort och lång sikt. Förslaget möjliggör och säkrar kompetensförsörjning
            i hela landet. Sverige behöver entreprenörer och människor som
            är företagsamma människor som har en idé och som vågar tro på
            sin idé och vidareutveckla den. Sverige behöver människor som
            vågar ta chansen att vara företagare och som också vågar anställa
            andra människor och som vågar växa.
          </note>
          <note>
            Politikens roll är därför att skapa stabila förutsättningar för
            innovation och konkurrenskraft. Det handlar om både generella
            insatser som kapitalförsörjning, främjande av forskning, innovation
            och utveckling men också om insatser som är specifikt riktade
            för att främja till exempel kvinnors företagande, människor med
            utländsk bakgrund och kulturella och kreativa näringar. Detta
            är insatser som görs för att främja starten av nya företag och
            tillväxten av befintliga företag.
          </note>
          <note>
            Herr talman! Målet med regeringens näringspolitik är, bland mycket
            annat, att stärka den svenska konkurrenskraften och skapa förutsättningar
            för fler jobb och fler växande företag. Just nu ser vi varsel,
            framför allt i de exporterande företagen, på grund av en vikande
            efterfrågan på våra hemmamarknader, framför allt i Europa. Varsel
            gör att människor känner oro inför framtiden.
          </note>
          <note>
            Regeringen har lagt fram en ansvarsfull och tydlig budget där
            vi tar människors oro på allvar. Vi ser till att investera i jobb,
            skola, infrastruktur och forskning. Det är satsningar märk väl
            som oppositionen tycker är för stora eller för oansvariga. I stället
            lägger Socialdemokraterna i sin budgetmotion fram förslag på åtskilliga
            miljarder i höjd skatt samtidigt som satsningarna endast är på
            några få miljoner. Socialdemokraterna gör i sitt budgetförslag
            skattehöjningar på 30 miljarder. Det är höjningar som slår hårt
            mot Sverige i tider av lågkonjunktur.
          </note>
          <note>
            Vi lever i en ny tid med nya utmaningar som kräver nya lösningar.
            Den globala finanskrisen har slagit hårt mot många av våra europeiska
            grannländer och lett till svåra ekonomiska situationer för många
            människor. Som jag sade tidigare får detta även följdeffekter
            för det svenska näringslivet.
          </note>
          <note>
            Vi behöver fortsätta att fatta beslut för ett innovativt och
            växande företagsklimat i Sverige där fler ges chans att starta
            företag. Vi behöver människor som startar företag och företag
            som genom vår politik tillåts växa.
          </note>
          <note>
            Mellan 2006 och 2011 har sysselsättningen ökat med drygt 200
            000 personer, och sysselsättningsgraden har ökat i samtliga åldersgrupper.
            Det är så vi ger människor möjlighet att gå från utanförskap till
            sysselsättning, och det är så vi skapar förutsättningar för företagande
            något som är absolut avgörande för en god ekonomisk tillväxt.
          </note>
          <note>
            I regeringens budgetproposition återfinns flertalet satsningar
            på flera områden som är viktiga för vårt näringsliv och företagande
            och därmed jobben. Sedan 2006 har alliansregeringen varit tydlig
            och trovärdig i satsningarna på arbetslinjen, där sysselsättning
            ökar och antalet företag blir fler.
          </note>
          <note>
            Riksdagens ambition är att stärka Sveriges konkurrenskraft och
            att skapa förutsättningar för fler och växande företag. Vi har
            utformat ett skattesystem för att Sverige ska bli ett attraktivt
            land att driva företag i, att investera i och att arbeta i. Därför
            har vi föreslagit en bolagsskattesänkning med 4,3 procentenheter
            från 26,3 procent till 22 procent. Rangordnat ur ett tillväxtperspektiv
            bedömer OECD att bolagsskatten är den skatt som är mest skadlig
            för tillväxten. OECD argumenterar för sänkt bolagsskatt därför
            att sänkt bolagsskatt ökar bnp per capita nästan dubbelt så mycket
            som sänkt inkomstskatt. Framför allt ökar den produktiviteten
            i tillväxtsektorer.
          </note>
          <note>
            Bolagsskattesatsen påverkar produktion och sysselsättning. Den
            påverkar multinationella företag i deras investeringar och i deras
            lokaliseringsbeslut. Den är betydelsefull för företag och för
            var de väljer att redovisa och beskatta sin vinst. En sänkt kapitalkostnad
            innebär att fler investeringar blir lönsamma.
          </note>
          <note>
            I Ekots lördagsintervju fick Magdalena Andersson, Socialdemokraterna,
            frågan om ifall man kommer att höja bolagsskatten. Socialdemokraterna
            föreslår en lite mindre sänkning, och frågan gällde om de kommer
            att höja bolagsskatten om de får regeringsmakten. Det kunde inte
            Magdalena Andersson svara på i Ekots lördagsintervju. Därför ställer
            jag frågan till Socialdemokraterna i kammaren: Kommer Socialdemokraterna
            att höja bolagsskatten om ni får möjlighet att regera landet efter
            2014? Risken finns annars att man använder samma pengar två gånger.
          </note>
          <note>
            Vi har alltid förordat arbetslinjen framför bidragslinjen. Men
            det är också en viktig utgångspunkt att arbetslinjen börjar i
            företagandet. Om vi ska ha jobb att fördela och om det ska finnas
            anställning för människor är det viktigt att vi driver företag
            som är lönsamma och som har rätt förutsättningar för att utvecklas.
            Ett exempel är RUT-avdragen, som har skapat en mängd nya företag
            och arbetstillfällen, och ROT-avdragen, som har stärkt byggsektorn
            under en lågkonjunktur.
          </note>
          <note>
            De sänkta arbetsgivaravgifterna för unga skapar nya jobb, och
            den sänkta momsen för restaurangsektorn har också gett resultat.
            Både restaurangbranschen och Arbetsförmedlingen rapporterar en
            ovanligt stor tillväxt av lediga jobb jämfört med tidigare år.
            Antalet anställda i branschen har ökat betydligt mer än genomsnittet
            på arbetsmarknaden.
          </note>
          <note>
            Därför är det märkligt att oppositionen säger nej till dessa
            branscher och till fler anställningar. Det har ifrågasatts att
            människor har kommit direkt från utanförskap, fått anställning,
            vita kontrakt och marknadsmässiga löner, och Socialdemokraterna
            raljerar fortfarande om det.
          </note>
          <note>
            Regeringens ambition är att skapa ett än mer dynamiskt näringslivsklimat
            och förbättrade förutsättningar för fler företagare och fler entreprenörer
            att se Sverige som det mest intressanta landet att starta och
            driva företag i.
          </note>
          <note>
            Vi upphandlar i dag för 500 miljarder kronor per år genom offentlig
            upphandling. Det är medel som främjar Sveriges innovations- och
            konkurrenskraft. Syftet är att de ska användas effektivt för att
            lösa morgondagens samhällsutmaningar. För att lyckas ännu bättre
            behöver offentliga aktörer i Sverige ha förmågan att efterfråga
            nya och bättre lösningar vid upphandlingar så att resurserna faktiskt
            kan bidra till en ökad innovation. Som ett led i processen satsade
            regeringen 24 miljoner under 2011 och därefter 9 miljoner årligen
            på att stötta en förbättrad offentlig innovationsupphandling.
            Avsikten med att främja innovationsupphandlingen är alltså att
            stärka den offentliga sektorns långsiktiga effektivitet och utveckling.
            Samtidigt skapas incitament för att stärka konkurrenskraften i
            näringslivet och för att lösa stora samhällsutmaningar.
          </note>
          <note>
            Företagsamhet och tillväxt är avgörande för vår gemensamma välfärd.
            Därför har vi sett ett behov av regelförenklingar för stora och
            små företagare. Vi har mötts av kritik för att det inte går tillräckligt
            fort, och vi kan i viss mån hålla med om det. Det är klart att
            vi gärna skulle se att den här regelförenklingen kunde ske i en
            snabbare takt. Men kom ihåg att det ändå är första gången som
            företagarna, och framför allt de små företagen, ser en skillnad
            i den börda med att lämna uppgifter som de upplever! Det här arbetet
            fortsätter. Ett nytt regelförenklingsprogram håller på att utarbetas
            i Regeringskansliet, och även flera myndigheter har i uppdrag
            att arbeta aktivt för att regelförenklingar ska genomföras.
          </note>
          <note>
            Arbetet med att förenkla vardagen för Sveriges entreprenörer
            är en självklar och viktig del av jobbpolitiken. Företagartänket
            måste genomsyra alla våra myndigheter, och där kan vi bli mycket
            bättre. Vi är redan en bit på väg, men det finns fortfarande saker
            som vi kan göra bättre.
          </note>
          <note>
            Slutligen vill jag nämna behoven av kapitalförsörjning. Vi vet
            i dag att många företagare behöver hjälp med finansiering i tidiga
            skeden och med kommersialisering av kunskapsintensiva idéer. Därför
            satsar vi på en rad åtgärder där företagare får hjälp med så kallad
            såddfinansiering och affärsutveckling. Satsningen på inkubatorer
            uppgår till 150 miljoner kronor per år från 2011, och det handlar
            om sammanlagt 600 miljoner kronor under hela mandatperioden.
          </note>
          <note>
            Vi har också lagt fram förslaget att slå samman Almi Företagspartner
            och Innovationsbron AB. Det är organisationer som erbjuder såväl
            rådgivning som finansiering i olika former, till exempel lån och
            ägarkapital för sådd och tillväxt, vilket är något som våra företagare
            initialt behöver.
          </note>
          <note>
            I budgetpropositionen för 2013 presenterar regeringen nya satsningar.
            Regeringen föreslår satsningar på 23 miljarder på sänkt skatt
            till pensionärer, infrastruktur, forskning och innovationer, bättre
            förutsättningar för investeringar och företagande och fler vägar
            till jobb för unga. Dessa satsningar ska stärka Sveriges tillväxtmöjligheter
            och motverka att arbetslösheten biter sig fast.
          </note>
          <note>
            Det är lätt att raljera om huruvida det går bra för Sverige eller
            inte, men jag tror att tonen här hade varit annorlunda om inte
            regeringen hade fört en ansvarsfull ekonomisk politik. Då hade
            vi stått här och försökt att lösa den kris som Sverige hade befunnit
            sig i. I stället slåss vi i dag på marginalen om vilka investeringar
            vi behöver göra för framtiden.
          </note>
          <note>
            Herr talman! Med detta vill jag yrka bifall till förslaget i
            betänkandet och avslag på motionerna.
          </note>
          <note>
            I detta anförande instämde Jonas Jacobsson Gjörtler, Olof Lavesson,
            Hans Rothenberg, Cecilie Tenfjord-Toftby och Boriana Åberg (alla
            M).
          </note>
          <note type="speaker">
            Anf. 31 CARINA ADOLFSSON ELGESTAM (S) replik:
          </note>
          <note>
            Herr talman! Vi har minskat utanförskapet, säger Jessica Polfjärd.
            Det känns lite märkligt med tanke på att arbetslösheten i dag
            är dubbelt så hög som för sex år sedan när ni tog över makten.
            Jag kan inte låta bli att fundera över hur alla de som är arbetslösa
            i vårt land känner sig när de hör majoriteten i Sveriges riksdag
            uttala sig på det sättet i stället för att se dem som människor
            och individer och se vilken stimulans de behöver för att komma
            tillbaka till arbetslivet.
          </note>
          <note>
            Jessica Polfjärd står också här i kammaren och försöker skrämma
            svenska folket, vågar jag påstå, med att om Socialdemokraterna
            får makten kommer vi att höja skatterna med 30 miljarder. Skulle
            moderaten Jessica Polfjärd vilja förklara för svenska folket exakt
            på vilket sätt vi ska höja skatten med 30 miljarder? Jag tror
            att det skulle vara intressant att höra.
          </note>
          <note>
            Sedan kan jag inte låta bli att lägga till att i denna krisens
            tid, när det är lågkonjunktur i Sverige och runt om i Europa,
            vore det kanske bättre att presentera en politik för tillväxt
            i Sverige här och nu än att försöka skrämma folket med någonting
            som vi inte får majoritet för i Sveriges riksdag, åtminstone lutar
            det åt det i dagsläget. Det handlar om vår politik för omställning
            och tillväxt.
          </note>
          <note>
            Våga anställa, säger också Jessica Polfjärd. Är Moderaterna beredda
            att stödja vårt förslag om att minska kostnadsansvaret för sjuklöneveckan?
          </note>
          <note type="speaker">
            Anf. 32 JESSICA POLFJÄRD (M) replik:
          </note>
          <note>
            Herr talman! Jag börjar där Carina Adolfsson Elgestam slutade,
            det vill säga med frågan om vi är beredda att ställa upp på förslaget
            om minskat sjuklöneansvar. Kostnaderna försvinner inte i och med
            att man lägger över kostnaderna på någon annan. Då är min fråga
            tillbaka till Carina Adolfsson Elgestam: Hur har ni tänkt finansiera
            detta? Det finns en risk att detta är en kostnad som kommer att
            slå tillbaka på företagen.
          </note>
          <note>
            Vi kan se i dag att de privata arbetsgivarna i ganska stor utsträckning
            har en lägre sjukfrånvaro än de offentliga. Kommer detta att bli
            en delad risk som man själv kommer att behöva betala för att finansiera
            detta? Hur har ni tänkt att man ska finansiera detta? Det handlar
            ju om 1 ½ miljard, som Carina Adolfsson Elgestam påpekade i sitt
            anförande.
          </note>
          <note>
            Det pågår också en parlamentarisk utredning som tittar på detta.
            Den har fått ett speciellt uppdrag att titta på sjukförsäkringen
            och lösningar för småföretagare. Den ska presenteras den 31 januari
            2015.
          </note>
          <note>
            Regeringen har redan infört ett generellt högkostnadsskydd som
            gör att företagare, och speciellt små företagare, redan i dag
            kan kalkylera sina sjukkostnader på ett enklare sätt än förut.
            Om man har mer än två och en halv gånger den generella kostnaden
            kan man få kompensation för detta. Det gör att det blir mer förutsägbart
            och att man som småföretagare har möjlighet att överblicka kostnaderna.
          </note>
          <note>
            Jag ska inte stå här och redogöra för Socialdemokraternas politik.
            Det vore förmätet av mig. Men om man tittar i Socialdemokraternas
            budgetförslag kan man se att det innebär ökade kostnader för företagen.
            Det är precis det vi diskuterar nu. Vi sänker bolagsskatten. Då
            kan man påpeka att det gäller de stora företagen, men det får
            också konsekvenser för mindre företag som är underleverantörer
            till de stora aktörerna och företagen.
          </note>
          <note type="speaker">
            Anf. 33 CARINA ADOLFSSON ELGESTAM (S) replik:
          </note>
          <note>
            Herr talman! Jag konstaterar att Jessica Polfjärd inte kan redogöra
            för på vilket sätt vi socialdemokrater skulle höja skatten med
            30 miljarder. Hon säger bara slentrianmässigt att kostnaderna
            kommer att öka, punkt. Men hur och på vilket sätt kommer det att
            ske?
          </note>
          <note>
            Vi har finansierat vårt förslag om att sänka kostnaderna för
            sjuklöneansvaret för företagen och 1 ½ miljard i kostnader fullt
            ut i vårt budgetalternativ. Det har vi klarat ut till skillnad
            från regeringens förslag på en sänkning av bolagsskatten med 16
            miljarder. Det är inte finansierat fullt ut, utan ni lånar för
            att klara den finansieringen.
          </note>
          <note>
            Vad gäller utanförskap kan man väl också lägga till att Alliansen
            har sänkt skatterna totalt med 100 miljarder. Ändå är arbetslösheten
            dubbelt så hög i landet nu. På vilket sätt har denna sänkning
            med 100 miljarder då stimulerat tillväxten så att fler har jobb?
          </note>
          <note>
            Angående våra svenska uppfinnare och deras möjlighet att kunna
            komma i gång och kanske också bli företagare och bidra till tillväxten
            och mot bakgrund av den nya innovationschecken som Vinnova har
            fått ansvar för och som Almi, IUC och Coompanion har fått i uppdrag
            att sköta skulle jag också vilja passa på att ställa en fråga
            till Jessica Polfjärd: Det här riktar sig ju till redan mogna
            bolag. Hur kan det komma sig att man inte riktar det också till
            uppfinnare som är på gång?
          </note>
          <note type="speaker">
            Anf. 34 JESSICA POLFJÄRD (M) replik:
          </note>
          <note>
            Herr talman! Jag träffade i förra veckan ett antal uppfinnare
            som hade ett möte där jag var inbjuden. Frågan som dök upp var
            vad det egentligen är för skillnad mellan en entreprenör och en
            uppfinnare. Båda två bär ju på en idé om någonting man vill förenkla
            eller förverkliga som man också vill kommersialisera.
          </note>
          <note>
            Frågan som kom upp var att många känner att ja, de är uppfinnare
            och duktiga på att uppfinna saker, och nu har man en produkt som
            man tycker fungerar och verkar hålla. Men problemet är att man
            tyckte att man hade väldigt lite kunskaper om hur man skulle kommersialisera
            och också marknadsföra sin produkt. Här finns det alltså en möjlighet
            att använda sig av de här innovationscheckarna.
          </note>
          <note>
            Svaret är alltså ja. Det är möjligt att det redan finns en produkt
            i gång, men man behöver också hjälp. Det är precis som Kent Persson
            från Vänsterpartiet sade tidigare: Vi behöver hjälp med att kommersialisera
            våra produkter.
          </note>
          <note>
            Här kände uppfinnarna själva att det fanns en brist och ett tomrum
            i deras egen kunskap om vad de själva behövde. Detta var en av
            de saker man identifierade, och därför tycker jag att innovationscheckarna
            fyller ett väldigt viktigt gap i dag för att man just ska kunna
            kommersialisera och göra sina produkter säljbara på marknaden.
          </note>
          <note>
            Jag tänkte utveckla resonemanget kring bolagsskatten. Att säga
            att det bara är de stora företagen som tar del av detta tycker
            jag är ett ganska kortsiktigt resonemang. Jag var själv i Avesta
            i går och besökte. Där kan man se hur många underleverantörer
            det finns som är helt beroende av ett stort företag på en liten
            ort. Vi har även Volvo i Säffle som varslar, och vi ser även där
            reaktioner i flera led.
          </note>
          <note>
            Jag tror därför att vi måste se på de stora företagen också,
            och det ska vi inte sätta emot de små företagen. Men jag tror
            att det är oerhört viktigt att vi också ser vad det bär med sig
            att ha ett stort företag och en dominerande aktör på en liten
            ort.
          </note>
          <note type="speaker">
            Anf. 35 KENT PERSSON (V) replik:
          </note>
          <note>
            Herr talman! Tack, Jessica jag fick positiv respons på några
            förslag här, vilket var kul.
          </note>
          <note>
            Jag reagerade lite grann på att Jessica Polfjärd väldigt tydligt
            lyfte fram RUT som en del i att skapa sysselsättning. Vänsterpartiet
            har varit och är kritiskt till RUT och framför allt till det senaste,
            att det också ska gälla gymnasieelever. Det ska bli intressant
            att se hur Skatteverket kommer att tolka just RUT för gymnasieelever
            och de elever som går på idrottsgymnasier eller andra specialgymnasier.
            Kommer det även att gälla stöd till och utveckling av till exempel
            slalom? Det kan ju vara någon form av läxläsning.
          </note>
          <note>
            Jag menar att det inte är detta som kommer lyfta Sverige in i
            framtiden, absolut inte, utan det är i stället de delar som Jessica
            Polfjärd var inne på när hon sade att regeringen för en ansvarsfull
            ekonomisk politik som gör att man kan göra den här satsningen
            på innovationsupphandling, kapitalförsörjning och infrastruktur.
          </note>
          <note>
            Det är bara det att det kommer för sent. Jag stod här förra året
            och pratade om dessa delar som regeringen tar upp nu. Jag gjorde
            det även för två år sedan, därför att det här är en så viktig
            del i en ekonomisk politik om vi ska ha en fortsatt välfärd att
            kunna fördela över hela Sverige till samtliga invånare.
          </note>
          <note>
            Det är därför dessa delar är så viktiga. Då kan man inte slå
            sig för bröstet och komma med RUT och läxhjälp till gymnasieelever.
            Det lyfter absolut inte Sverige inför framtiden, utan det är de
            andra delarna som vi har talat om nu som är viktiga. Även regeringen
            har ju vaknat till, och det ska de väl ha en eloge för.
          </note>
          <note type="speaker">
            Anf. 36 JESSICA POLFJÄRD (M) replik:
          </note>
          <note>
            Herr talman! Jag får återgälda genom att tacka för berömmet vi
            fick av Kent Persson i hans inledningsanförande.
          </note>
          <note>
            Kent Persson från Vänsterpartiet kritiserade också oss för att
            vi har för breda satsningar, det vill säga att vi satsar på för
            mycket. Det talades om en hagelskur av reformer och att kanske
            behöva smalna av lite.
          </note>
          <note>
            Jag tror dock att det är det som är styrkan i vårt förslag. Vi
            har förslag som gynnar jobb och som ger inträde på arbetsmarknaden.
            RUT-avdraget har gjort väldigt mycket. Två av tre som i dag anställs
            i branschen kommer direkt från utanförskap och får ett första
            arbete.
          </note>
          <note>
            Vi behöver även satsa på innovationer och utveckling och på det
            som senare kan leda till Nobelpris, men vi behöver ha den här
            bredden. Det är det som är styrkan i förslaget, tycker jag. Sedan
            kan man naturligtvis raljera kring detta och fråga huruvida man
            ska skära det på gymnasienivå, om det ska gälla bartender eller
            inte.
          </note>
          <note>
            Detta är dock inte kärnan i RUT-avdraget, utan det handlar om
            att vi i dag har en möjlighet att köpa tjänster på en marknad
            där det finns flera utförare och där fler, framför allt kvinnor,
            startar företag. Det handlar om företagande, och det är det som
            är kärnan. Det handlar inte om vem som använder det eller hur,
            utan det handlar om att det finns en möjlighet. Man kan välja
            bort det, men möjligheten finns fortfarande, och det har skapat
            många nya arbetstillfällen.
          </note>
          <note>
            Jag tror att det är viktigt att man diskuterar rätt saker. Vänstern
            har av ideologiska skäl varit emot ett RUT-avdrag från början,
            och nu vill man också vara med och ratta lite till i det. Jag
            tror dock att det här är en ganska etablerad reform som underlättar
            vardagen för många människor som lever i en stressad miljö. Detta
            i sig tror jag också har en positiv inverkan på arbetskraftsutbudet.
          </note>
          <note type="speaker">
            Anf. 37 KENT PERSSON (V) replik:
          </note>
          <note>
            Herr talman! Jag vet inte vilka ideologiska skäl som Jessica
            Polfjärd tänker på när hon pratar om RUT-avdraget. För oss handlar
            det om prioritering. Vi har använt pengarna till att utöka personalen
            inom förskolan och inom hemtjänsten. Jessica Polfjärd vet lika
            väl som jag att det finns enorma brister inom kommunsektorn, framför
            allt inom äldreomsorgen och förskolorna.
          </note>
          <note>
            Det är att prioritera. Vi har inte pengar till allting, som Jessica
            Polfjärd tycks tro, utan det handlar om prioritering.
          </note>
          <note>
            Det handlar också om att man har en företagslinje som underlättar
            för företagen att anställa. Vänsterpartiet menar att sjuklöneansvaret
            de 14 första dagarna ska slopas helt för småföretag med upp till
            tio anställda. Jag har varit ute och träffat enmansföretag som
            skulle vilja anställa eftersom de har så mycket jobb, men de vågar
            inte göra det därför att det finns en baksida på myntet, nämligen
            sjuklönekostnaden och det ansvaret, vilket gör att man inte vågar.
          </note>
          <note>
            Här finns en alldeles utmärkt reform att göra som faktiskt skulle
            kunna betyda väldigt mycket för en enskild småföretagare. Jag
            funderar: Varför inte anta det? Nu finns det ju fler partier som
            anammar det här på ett eller annat sätt, så vi börjar kunna få
            en majoritet här i riksdagen för att göra en förändring som skulle
            betyda väldigt mycket för småföretagare.
          </note>
          <note type="speaker">
            Anf. 38 JESSICA POLFJÄRD (M) replik:
          </note>
          <note>
            Herr talman! Kent Persson vill använda pengarna som han får in
            på RUT-avdraget till någonting annat, men det vi har sett är att
            det är en ganska självfinansierande reform.
          </note>
          <note>
            De skatteintäkter man får in finansierar subventionen. Det finns
            inte pengar om inte reformen är i gång. De pengarna kan du inte
            ta och lägga på någonting annat.
          </note>
          <note>
            Du säger också att det finns brister i kommunerna och att det
            borde man vara väl medveten om. Ja, en del av kritiken som ofta
            förekommer gäller just äldreomsorgen.
          </note>
          <note>
            Här har vi sett att många äldre utnyttjar RUT-avdraget för att
            själva köpa den tjänst som annars var hänvisad till att bli både
            bedömd och utförd av kommunens verksamheter.
          </note>
          <note>
            Här finns det i dag en uppsjö av utförare som de direkt kan teckna
            avtal med. Jag slipper därmed att bli biståndsbedömd utan kan
            själv bedöma mina egna behov och köpa den tjänsten.
          </note>
          <note>
            Som jag sade tidigare har vi en parlamentarisk utredning som
            pågår. Den tittar på småföretagarnas förutsättningar och villkor
            när det gäller sjuklöneansvar och trygghetsvillkor.
          </note>
          <note>
            Där utgår jag från att både Vänsterpartiet och Socialdemokraterna
            deltar. Vi får se vad utredningen kommer fram till. Det är ett
            steg på vägen att man ändå har gett förutsättningar för småföretagarna
            att vara medvetna och få en förutsägbarhet i sina sjuklönekostnader.
            Det tycker jag är gott.
          </note>
          <note type="speaker">
            Anf. 39 EVA FLYBORG (FP):
          </note>
          <note>
            Herr talman! Det känns tryggt och bra att ha herr talmannen tillbaka
            i huset igen efter den stora balunsen i går vid Nobelfestligheterna.
          </note>
          <note>
            Herr talman! Jag kan i mångt och mycket instämma i de föregående
            allianstalarnas inlägg i debatten. Det var bra inlägg från oppositionspartierna.
            Jag tycker att de tar situationen på allvar. De hade en hel del
            kloka tankar om sakernas tillstånd. Det är väl inte i varje debatt
            man berömmer oppositionen för att de i varje fall till del har
            kloka tankar.
          </note>
          <note>
            För mig och Folkpartiet är ett bra entreprenörs- och företagsklimat
            avgörande för att vårt lands ekonomi ska kunna växa och vara livskraftig.
            Begreppet entreprenör är större än begreppet företagare. En entreprenör
            är någon som ser nya affärsmöjligheter, nya kombinationer och
            nya marknader.
          </note>
          <note>
            Vi måste ha ett samhällsklimat som uppmuntrar till entreprenörskap.
            Utan alla tänkande och kreativa människor skulle Sverige inte
            överleva. Det är därför så positivt att entreprenörskap och entreprenöriellt
            lärande numera löper som en röd tråd genom hela det svenska utbildningssystemet
            från Snilleblixtarna till Ung Företagsamhet.
          </note>
          <note>
            Entreprenörskap går ofta vidare i företagande. En person som
            har nya idéer om hur man tillgodoser behov förverkligar ofta sina
            idéer just genom företagande. Vi, det vill säga Folkpartiet och
            Alliansen, arbetar aktivt för att människor ska tycka att det
            är lika naturligt att starta företag som att ta anställning.
          </note>
          <note>
            En viktig förutsättning för ett ökat nyföretagande är förstås
            en positiv och öppen attityd. Det ska vara lika fint att tjäna
            ihop 1 miljon på företagsamhet som att vinna det på Triss eller
            Lotto. Fundera alla i denna kammare på om det verkligen är så
            i Sverige i dag. Är det lika fint att tjäna ihop 1 miljon på företagande
            som att vinna det på Lotto?
          </note>
          <note>
            Samtidigt måste det finnas ett gott ekonomiskt klimat med bra
            skatteregler som utformas så att vårt land är ett intressant land
            att investera och arbeta i. Statens insatser ska komplettera näringslivets
            behov och inte snedvrida konkurrensen. Företagsfrämjande insatser
            får heller aldrig tränga undan privata tjänster och utförare utan
            bara vara just kompletterande.
          </note>
          <note>
            Herr talman! Utmaningar och orosmoment för Sverige saknas sannerligen
            inte. Den internationella konkurrensen är stenhård, och det är
            oroliga ekonomiska tider med mörka moln på himlen. Trots att varslen
            nu ökar så har Sverige har klarat sig förhållandevis bra. Vi har
            blivit internationellt rosade och prisade för hur klokt och framgångsrikt
            vi sköter vår ekonomi. Många andra länder i vår närhet dras med
            gigantiska underskott och brottas med nedskärningar, ekonomiskt
            kaos och stigande arbetslöshet.
          </note>
          <note>
            I dagens läge är det därför oerhört viktigt med en näringspolitik
            som är utformad så att den bidrar till att ytterligare stärka
            den svenska konkurrenskraften och skapa fler jobb i fler och växande
            företag nu men också på sikt. Paradoxalt nog står vi dessutom
            inför en gigantisk generationsväxling inom såväl privat näringsliv
            som offentlig sektor, vilket inom en snar framtid kommer att ge
            en arbetskraftsbrist.
          </note>
          <note>
            Herr talman! Regeringen jobbar hårt på att förbättra och lyfta
            den svenska skolan och yrkesutbildningarna så att människor har
            kompetens och utbildning att axla ansvaret inom industrin, omsorgen
            och servicesektorn när så behövs. Ett efterlängtat lärlingssystem
            och introduktionsanställningar för unga kompletterar. Här vill
            jag gärna nämna kamraterna på den fackliga sidan som på många
            håll arbetar konstruktivt och nära med företagen för ett hållbart
            resultat.
          </note>
          <note>
            Näringspolitik är många saker. Man kan kanske tycka att den är
            som ett politikens Kinderägg. Det handlar om människors utbildning,
            möjlighet till anställning och inte minst den viktiga forskningen,
            så här dagen efter Nobelprisutdelningen.
          </note>
          <note>
            Det handlar om infrastruktur som binder samman landet och gör
            export möjlig, rimliga skatter, regelförenklingar, energipolitiken,
            som är en av pelarna i landets utveckling, den internationella
            konkurrensen, exportmöjligheter, tillgången till riskvilligt kapital,
            goda språkkunskaper med mera. Allt detta och mycket mer ingår
            därför i regeringens tillväxtpolitik, som syftar till fler, starkare
            och växande företag. Allt hänger samman.
          </note>
          <note>
            Herr talman! När folkpartiledaren Bertil Ohlin var handelsminister
            i Sverige, för övrigt den bästa statsminister Sverige aldrig hade,
            myntade han begreppet de välståndsbildande krafterna, vilket syftade
            på företagen som byggde Sveriges välstånd. Så gör de än i dag.
            Ett fritt och starkt näringsliv ger människor arbete, trygghet
            och ett socialt sammanhang.
          </note>
          <note>
            Dessa krafter är grunden för all den politik vi tar för given
            och som kallas välfärd. De ger Sverige exportintäkter som gör
            att vi kan bygga broar, vägar, järnvägar, skolor och sjukhus.
            De gör så att hjulen rullar och belysningen på hockeyrinkar och
            fotbollsplaner tänds. De gör så att vi har det varmt och skönt
            i detta just nu kalla och mörka land. Att vara företagare är att
            förverkliga en idé och vara kreativ. Men samtidigt som man bygger
            sitt företag så bygger man också landet.
          </note>
          <note>
            Det är därför politiken måste inriktas på att underlätta för
            företagaren och hans och hennes växtkraft. Om man jämför näringslivet
            med en blomma ska den generella politiken vara myllan den växer
            i och själva näringspolitiken som Bykobakt, ja, växtnäringen ni
            vet. Låt därför många blommor blomma. En trädgård är vackrast
            där variationen är stor. Som politiker gäller det att se till
            det stora i det lilla och bereda väg för det och inte stå i vägen
            eller försvåra.
          </note>
          <note>
            Herr talman! Volvo startades på en servett på en kräftskiva där
            Assar Gabrielsson och Gustaf Larson tecknade ned det som än i
            dag utgör grunden för denna världskoncern. I förra veckan presenterade
            företaget en storsatsning i Göteborg och Västsverige. Det är 35
            miljarder som ska investeras de närmaste åren. Det är denna och
            liknande investeringar som bygger inte bara bilar utan hela Sverige.
          </note>
          <note>
            Herr talman! Oppositionen har alla sina egna och sinsemellan
            olika alternativ för Utgiftsområde 24 Näringsliv. Inget är dock
            lika bra som regeringens. Jag yrkar därför bifall till utskottets
            förslag i betänkandet och avslag på reservationerna.
          </note>
          <note>
            I detta anförande instämde Anna Steele (FP) och Hans Rothenberg
            (M).
          </note>
          <note type="speaker">
            Anf. 40 CARINA ADOLFSSON ELGESTAM (S) replik:
          </note>
          <note>
            Herr talman! Eva Flyborg talar sig varm för bland annat den utbildningssatsning
            som regeringen har gjort. Mot bakgrund av det kan man bli lite
            förvånad med tanke på att ni minskar antalet högskoleplatser.
            Men ni har också förslaget om att man skulle korta gymnasieutbildningen
            och göra den ettårig.
          </note>
          <note>
            Jag har lite svårt att se det som en satsning på utbildning inför
            framtiden. De eventuella elever som skulle gå den utbildningen
            ska konkurrera på arbetsmarknaden tillsammans med de studenter
            som har gått en treårig utbildning.
          </note>
          <note>
            Man kan fundera på möjligheterna när arbetsgivaren sitter framför
            dessa unga människor och ska göra en anställning. Är det verkligen
            en satsning på utbildning för framtiden som Folkpartiet diskuterar
            i det sammanhanget?
          </note>
          <note>
            Jag vill komma tillbaka till det Eva Flyborg omnämnde som kloka
            tankar från oppositionen. Vi får väl tacka särskilt för det.
          </note>
          <note>
            Mot bakgrund av det skulle jag vilja ta upp vårt förslag kring
            nyföretagargaranti. Det finns en hel del personer runt om i vårt
            land som går och bär på en idé och kanske till och med har en
            ritning eller ett förslag på det som ska utvecklas men behöver
            lite puff och hjälp på vägen och kanske framför allt saknar kapital
            och säkerhet. Det är bakgrunden till vårt förslag om nyföretagargaranti.
          </note>
          <note>
            Skulle Folkpartiet vara berett att ställa sig bakom vårt förslag
            till nyföretagargaranti, just för att få i gång tillväxten?
          </note>
          <note type="speaker">
            Anf. 41 EVA FLYBORG (FP) replik:
          </note>
          <note>
            Herr talman! De olika formerna av utbildningar kräver en debatt
            i sig. Det känner Carina Adolfsson Elgestam till väl. Låt mig
            bara säga så här: Olika längd på utbildningar svarar upp mot behovet
            efter att en hel del ungdomar hoppar av gymnasiet helt, klarar
            inte av det och vill inte gå kvar. Just de står för en stor del
            av den ungdomsarbetslöshet som vi ser i dag och som biter sig
            fast, där man sedan inte kommer in på arbetsmarknaden utan hoppar
            av helt.
          </note>
          <note>
            En ettårig utbildning gör att man stannar kvar till exempel i
            utbildningssystemet och får en lagom dos utbildning som industrin
            också efterfrågar i vissa fall, att man har en kortare gymnasieutbildning.
            Det kan vara med en yrkesinriktning eller något annat.
          </note>
          <note>
            Det taggar också i detta med lärlingssystem, som jag tror att
            Carina Adolfsson Elgestam efterlyste eller möjligtvis var det
            Kent Persson som nämnde det. Det var i alla fall en god idé.
          </note>
          <note>
            Jag förstår att oppositionen måste försöka hitta något att klanka
            på, för det är inte lätt i det här goda budgetbetänkandet.
          </note>
          <note>
            Man måste se det som en helhet. Allt hänger samman, från en ettårig
            utbildning till ett fyraårigt gymnasium och så vidare. Lärlingsanställningar,
            provanställningar den här regeringen gör allt för att hitta lösningar
            på arbetslösheten, inte minst ungdomsarbetslösheten, också genom
            att sänka till exempel det ni har kritiserat så hårt, arbetsgivaravgifterna
            för ungdomars arbete. Allt hänger samman.
          </note>
          <note>
            Jag tar inte åt mig, om det nu var en kritik som riktades mot
            den ettåriga utbildningen, utan jag ser sammanhanget och förstår
            oppositionens försök att hitta något att klaga på.
          </note>
          <note type="speaker">
            Anf. 42 CARINA ADOLFSSON ELGESTAM (S) replik:
          </note>
          <note>
            Herr talman! Det är nog inget problem att hitta något att tala
            om här i kammaren, utan problemet är snarare att välja ut vilka
            av de problem som finns som vi ska lyfta upp här i dag, under
            den tid som finns avsatt just för vår debatt. Det finns oerhört
            mycket som går att förändra för att få en ökad tillväxt i landet,
            inte minst utifrån att stimulera ekonomin, så att fler vågar ta
            steg och göra investeringar. Det är något som man från Alliansens
            sida kanske har glömt bort helt och hållet, kan det kännas som.
          </note>
          <note>
            Lite kort tillbaka till den ettåriga utbildningen, som Eva Flyborg
            säger att industrin har frågat efter. Tänk, jag har inte träffat
            en enda person i ledande funktion inom industrin som har uttryckt
            att detta är ett önskemål: Vi behöver ha personer med kortare
            utbildning.
          </note>
          <note>
            Det är precis tvärtom. Den industri som vi har i dag i Sverige
            ligger på en sådan nivå att det krävs utbildning. Det krävs en
            längre utbildning, minst två eller tre år och kanske rent av fyra
            år. Det krävs oerhört goda kunskaper inte minst i språk, utifrån
            att industrin i dag har så pass mycket it i alla sina maskiner.
          </note>
          <note>
            Det är oerhört förvånande att höra just den motiveringen.
          </note>
          <note>
            Jag hörde inget om att Eva Flyborg gav någon respons angående
            vårt förslag om nyföretagargaranti, utifrån att det finns många
            människor som bär på idéer men som kanske inte har kapital och
            säkerhet. För dem skulle detta kunna vara en möjlighet att starta
            ett företag och komma ut på marknaden.
          </note>
          <note type="speaker">
            Anf. 43 EVA FLYBORG (FP) replik:
          </note>
          <note>
            Herr talman! Just de stora avhopp som jag talade om var ett gigantiskt
            problem i den svenska skolan innan alliansregeringen tog över
            och började förändra hela skolsystemet. Det tar tid. Man har sagt
            att det är som att vända en oceanångare. Jag skulle nästan tycka
            att det är ännu värre, för det tar så oändligt lång tid från det
            att man först utreder och sedan genomför reformer fram till att
            skolväsendet uppvisar andra resultat. Det tar mycket lång tid.
          </note>
          <note>
            Problemet var att skolan förut inte förmådde hålla kvar en hel
            del ungdomar. De orkade inte med tre- eller fyraårigt gymnasium
            med de akademiska krav som ändå ställs utan gick rakt ut i arbetslöshet.
            Det är just den delen av arbetslösheten som biter sig fast. Sedan
            är det svårt att komma till rätta med det.
          </note>
          <note>
            Då är det bra med en ettårig utbildning som gör att man får med
            sig något av det akademiska men också kan inrikta sig på en praktisk
            utbildning, gärna tillsammans med företagen, kanske senare i en
            lärlingsanställning, ungdomsanställning eller vad man vill kalla
            det.
          </note>
          <note>
            Allt hänger samman. Det är ett steg i den stege som finns för
            att komma in på arbetsmarknaden.
          </note>
          <note>
            Beträffande olika typer av stödsystem för företagare skulle jag
            i stället vilja hävda att vi har ett bra system där man kan få
            mycket stöd, i dessa dagar inte minst från Arbetsförmedlingen,
            som har fått en rejält utökad verktygslåda med till exempel hjälp
            för att starta företag och annat, vilket är några av de största
            enskilda jobbåtgärder som ungdomar klarar väldigt bra detta som
            ett delsvar.
          </note>
          <note>
            Från Alliansens och regeringens sida tycker vi att det är mycket
            bra med de generella insatserna. Det är bättre att till exempel
            sänka arbetsgivaravgifter för ungdomar och ha en lägre bolagsskatt,
            så att företag klarar sig bättre generellt, än att ha specifika
            checkar och sänkningar.
          </note>
          <note type="speaker">
            Anf. 44 ANDERS AHLGREN (C):
          </note>
          <note>
            Herr talman! Som Rocky i den här talarstolen ska jag be att få
            börja med att yrka bifall till utskottets förslag.
          </note>
          <note>
            Sedan vill jag fråga: Vad är den offentliga sektorns roll när
            det gäller företagande? Min uppfattning som mångårig egen företagare
            är att det handlar om värdskap, ett värdskap som ger goda förutsättningar
            för företagande men också skapar bra möjligheter kring företaget
            i form av infrastruktur, skolor, barnomsorg etcetera.
          </note>
          <note>
            Värdskapet ska medverka till att stärka attraktiviteten i bygden
            och synliggöra företagens viktiga arbete. Då ökar förutsättningarna
            att lyckas få en positiv utveckling och också locka till sig ny
            arbetskraft.
          </note>
          <note>
            Men själva företagandet drivs och utvecklas av modiga entreprenörer
            som vågar satsa på sin affärsidé. Det är kring starka affärsidéer
            det skapas nya företag och görs nya affärer.
          </note>
          <note>
            Jag vill citera Företagarnas VD Elisabeth Thand Ringqvist:
          </note>
          <note>
            Sverige är ett av världens mest konkurrenskraftiga och innovativa
            länder. Bara i år startas 70 000 nya företag och av fem nya jobb
            kommer fyra från små och medelstora företag. Det här är ett drömläge.
            För om varje företag bara växte lite mer, skulle hela Sverige
            växa mycket mer.
          </note>
          <note>
            Sverige ska vara ett land där det lönar sig att arbeta. Därför
            vill vi se fler anställda och fler företag som startas och växer.
            Sverige ska vara ett föregångsland där vi förenar hållbarhet med
            ett växande näringsliv. Därför måste vi fortsätta arbeta med att
            förenkla för människor att starta och driva företag.
          </note>
          <note>
            Företagarnas undersökningar visar att människor i dag startar
            företag av flera olika anledningar och vid flera olika tidpunkter
            i livet. Hösten har dock varit en tid av ängslan och ovisshet
            för många människor. Det har jag stor respekt och förståelse för.
          </note>
          <note>
            Som ett av Europas mest exportberoende länder är Sverige extra
            sårbart i tider av ekonomisk och finansiell oro. När skuldkrisen
            i stora delar av Europa och USA medför att efterfrågan på exportmarknaden
            minskar får det stora effekter på vårt eget näringsliv. Den senaste
            tidens ökning i antalet varsel är effekter av just detta. Det
            bekymrar oss centerpartister.
          </note>
          <note>
            Samtidigt vet vi, sedan tidigare allvarliga lågkonjunkturer,
            att antalet varsel inte är synonymt med antalet människor som
            hamnar som arbetssökande, detta enligt forskning som har genomförts
            på varsel under hela 90-talet.
          </note>
          <note>
            Vi ser att antalet varsel skiljer sig kraftigt i olika delar
            av Sverige. Det innebär att det finns arbetsmarknadsområden som
            har betydligt mindre känning av lågkonjunktur. Men nyhetsflödet
            från medier och politiker pumpar ut ett budskap om att allt rasar
            samman. Min uppfattning är att vi tillsammans, oavsett om vi är
            i majoritet eller i opposition, måste vara försiktiga med orden
            och inte prata oss till en förlamande oro hos människor.
          </note>
          <note>
            Genom en onyanserad debatt och generaliserande hållning som inte
            tar hänsyn till de regionala skillnader som finns riskerar vi
            att förvärra lågkonjunkturens skadeverkningar.
          </note>
          <note>
            Vi ser att i dessa tider blir satsningar på jobb och tillväxt
            extra viktiga. För att möta den här utvecklingen krävs en aktiv
            och ansvarsfull näringspolitik. Vi måste på lång sikt stärka konkurrenskraften
            för att kunna hävda oss i en alltmer global ekonomi.
          </note>
          <note>
            Centerpartiet och regeringen driver precis detta, en aktiv näringspolitik
            som bidrar till ett hållbart näringsliv och ett framgångsrikt
            företagande.
          </note>
          <note>
            Herr talman! Låt mig ge några exempel. För att långsiktigt minska
            den höga ungdomsarbetslösheten föreslår regeringen ett ungdomspaket
            på totalt 8,1 miljarder under de närmaste tre åren.
          </note>
          <note>
            För att stärka kopplingen mellan skola och arbetsliv görs satsningar
            på lärlingsutbildning och gymnasiala yrkesutbildningar. Det är
            fler utbildningsplatser inom yrkeshögskola, lärlingsvux, universitet
            och högskolor.
          </note>
          <note>
            Det är ökade arbetsmarknadspolitiska åtgärder, som förstärkning
            av nystartsjobb, mer förmedlingsstöd och studiemotiverande insatser.
          </note>
          <note>
            Här ingår en fortsatt satsning på halverad arbetsgivaravgift
            vid anställning av ungdomar upp till 26 år.
          </note>
          <note>
            Det är åtgärder som på sikt kommer att underlätta ungdomars inträde
            på arbetsmarknaden.
          </note>
          <note>
            Vi är också förhoppningsfulla inför den jobbpakt som regeringen
            nu diskuterar tillsammans med arbetsmarknadens parter. Det är
            en pakt med stark inriktning på att trycka tillbaka ungdomsarbetslösheten.
          </note>
          <note>
            Men vi måste naturligtvis också vara självkritiska och inse att
            mycket mer behöver göras.
          </note>
          <note>
            För att minska ungdomsarbetslösheten till en hållbar nivå anser
            vi i Centerpartiet att det behövs en ökad kontakt mellan elever
            och arbetsliv under hela utbildningstiden, en mer effektiv och
            specialiserad arbetsförmedling, sänkta kostnader för att anställa
            personer som står långt ifrån arbetsmarknaden och ett trygghetssystem
            som stimulerar ökad rörlighet på arbetsmarknaden.
          </note>
          <note>
            Regeringen satsar ytterligare 106 miljarder kronor under perioden
            20142025 på infrastruktur. På det sättet knyter vi ihop landet
            och skapar bättre förutsättningar för jobb och växande ekonomi.
          </note>
          <note>
            Nyligen presenterade regeringen en kraftfull satsning på forskning
            och innovation. Nivån på anslagen ökar med 4 miljarder och innebär
            långsiktiga satsningar på spetsforskning, särskilda satsningar
            på energiforskning och förbättrat samarbete mellan forskning och
            näringsliv. Strategin är starkt förankrad, då den arbetats fram
            tillsammans med både näringsliv och akademi.
          </note>
          <note>
            Ett gott innovationsklimat lägger grunden för fler jobb, ett
            mer hållbart samhälle med bättre livskvalitet och tillväxt i alla
            delar av landet.
          </note>
          <note>
            Vidare föreslås en politik som lägger grunden för att utveckla
            de gröna näringarna och som kommer att skapa jobb runt om i Sverige,
            inte minst på landsbygden.
          </note>
          <note>
            Jag vill också uppmärksamma regeringens satsning på reformer
            för att öka möjligheterna att driva företag och stärka svensk
            konkurrenskraft. Här vill jag lyfta fram, precis som många andra
            talare, sänkningen av bolagsskatten och investeraravdraget.
          </note>
          <note>
            Bolagsskatten föreslås nu hamna på en konkurrenskraftig nivå
            i Europa. Det innebär att vi tar bort en orsak att flytta ut verksamhet
            från Sverige. I valet av land för kommande investeringar kommer
            Sverige att finnas med som ett fullgott alternativ.
          </note>
          <note>
            Med bättre förutsättningar för stora och medelstora företag följer
            också fler affärsmöjligheter för mindre företag. Underleverantörer
            och servicenäringen kommer att gynnas.
          </note>
          <note>
            När nu Centerpartiets förslag om ett investeraravdrag för privatpersoner
            blir regeringspolitik kommer fler att ges möjlighet att vara med
            och investera i företag.
          </note>
          <note>
            Tillgången på kapital är central för att företag ska kunna starta,
            växa och investera. Med det införda investeraravdraget kan många
            små företag få hjälp med kapital för fortsatt utveckling. Vi centerpartister
            tror på de små företagens förmåga att växa, och detta kommer att
            skapa arbete.
          </note>
          <note>
            Sänkt bolagsskatt tillsammans med investeraravdraget ökar förutsättningarna
            för att jobb och kapital stannar i Sverige.
          </note>
          <note>
            Herr talman! Så här skapar vi ett hållbart företagsklimat och
            en ekonomi som ger människor jobb. Det är jobb som i sin tur ger
            skatteintäkter så att vi kan utveckla en hållbar välfärd.
          </note>
          <note type="speaker">
            Anf. 45 CARINA ADOLFSSON ELGESTAM (S) replik:
          </note>
          <note>
            Herr talman! Jag lyssnade noga på vad Anders Ahlgren sade i sitt
            inlägg. Jag blir nog lite förvånad utifrån det som uttrycktes
            om sambandet med alla varsel runt om i landet.
          </note>
          <note>
            Visst, det är inte alla varsel som alltid faller ut, fullt ut.
            Men när det gäller att det skulle vara medierna och en del av
            oss politiker som är med och blåser upp det här, det vill säga
            att det är ett minskat antal order i orderböckerna, verkar det
            lite grann som att vi lever i olika verkligheter, Centerpartiet
            och vi socialdemokrater eller vi i oppositionen.
          </note>
          <note>
            Jag kan inte låta bli att använda mitt hemlän, Kronoberg, som
            exempel. Där är det tyvärr flest varsel i hela landet. Bara för
            att visa på det här som då medierna skulle blåsa upp och svartmåla
            kan jag säga att det är 1 770 personer hittills i år som har blivit
            varslade i ett litet län som Kronoberg, som är ganska industriberoende.
            Eller, rättare sagt, vi har väldigt mycket industrisysselsättning.
            Vi har också mycket som går ut på export. Det är klart att det
            finns ett samband med detta. Men det här är ingenting som medierna
            blåser upp, utan det här är kalla fakta utifrån verkligheten.
          </note>
          <note>
            Sedan kan man gå vidare och titta på det som åtminstone jag betraktar
            som verkligheten. Det handlar om människor som jag möter i min
            vardag. När jag går på Storgatan hemma i Lenhovda eller inne i
            Växjö och möter folk handlar det faktiskt om att det är en ökning
            av arbetslösheten på ett år, om vi jämför oktober månad.
          </note>
          <note type="speaker">
            Anf. 46 ANDERS AHLGREN (C) replik:
          </note>
          <note>
            Herr talman! Enligt den utredning som finns där man har gått
            igenom varslen under 1990-talet är det två av tio som leder till
            arbetslöshet. De andra personerna får naturligtvis en stor omställningsdel
            i det här, men de hamnar på andra jobb. De utvecklar sig själva.
            De hamnar i utbildning och så vidare. Därför finns det ingen likställighet
            mellan antal varsel och ökad arbetslöshet.
          </note>
          <note>
            Jag kan göra samma jämförelse med mitt eget län, som är Dalarna.
            Vi har färre varsel 2012 än 2011. Vi har färre varsel än 2004,
            och vi har betydligt färre varsel än 2003.
          </note>
          <note>
            Och det här länet, som jag kommer från, består av mycket stor
            exportindustri. Vi har en omställning på stålsidan som kanske
            är mer strukturell på det sättet. Men det finns inget riktigt
            sådant här samband.
          </note>
          <note>
            Det är klart att det påverkar om man varje gång man lyssnar på
            nyhetsprogram får i sig det här: Nu går det åt pipan. Nu måste
            vi vara försiktiga.
          </note>
          <note>
            Ändå är det väldigt många som har jobb. De 92 procent som har
            jobb har mer pengar att röra sig med nu än vad man hade 2006,
            det vill säga den privata konsumtionen behöver inte bromsa in.
          </note>
          <note type="speaker">
            Anf. 47 CARINA ADOLFSSON ELGESTAM (S) replik:
          </note>
          <note>
            Herr talman! Jag får gratulera Dalarnas län som inte har så mycket
            varsel och inte så hög arbetslöshet. Det är bara att gratulera
            och hoppas att det smittar av sig på småföretag och så vidare
            så att de vågar anställa.
          </note>
          <note>
            Jag kan inte låta bli att komma tillbaka till just det här att
            det skulle vara medierna och vi politiker som skapar en bild av
            denna oro och att det är minskade flöden vad det gäller orderingången.
          </note>
          <note>
            Just i Kronobergs län är det en ökning av arbetslösheten med
            1 150 personer i förhållande till 2011. Det ger en bild av verkligheten
            och att man kanske inte alltid kan hänga upp politiken på en utredning
            som redan är gjord när vardagen och verkligheten ser ut på ett
            helt annat sätt. Då måste man försöka ta in det och skapa en politik
            som leder till tillväxt.
          </note>
          <note>
            Mot bakgrund av detta och det som Anders Ahlgren sade i sitt
            anförande om att förenkla för företagen vill jag ställa en fråga
            även till Centerpartiet om det som vi tycker är en tydlig förenkling
            för företagen, nämligen att ta bort arbetsgivarens kostnadsansvar
            för den andra sjuklöneveckan. Vi tror nämligen att fler skulle
            våga anställa om man tog bort den. Är Centerpartiet, som vill
            värna gles- och landsbygden där många småföretag finns, berett
            att gå fram med ett sådant förslag lite snabbare, till skillnad
            från Jessica Polfjärd och Moderaterna som vill vänta till 2015?
            Det är ju uppemot tre år till dess. Vi har inte tid att vänta.
            Vi behöver fatta beslut nu.
          </note>
          <note type="speaker">
            Anf. 48 ANDERS AHLGREN (C) replik:
          </note>
          <note>
            Herr talman! Låt mig säga att jag känner stor sympati och empati
            för de människor som råkar illa ut och drabbas av arbetslöshet,
            mister jobbet. Det finns dock en regional skillnad, och den tror
            jag att vi ska vara uppmärksamma på. Den slår lite olika.
          </note>
          <note>
            Jag har själv erfarenhet av att ha varit regionordförande och
            varselsamordnare 2008 och 2009. Då jobbade vi för att samordna
            regionala arbetsgivare och fackliga organisationer och satsade
            på utbildningsplatser för att motverka de skillnader som finns
            mellan olika regioner och olika län.
          </note>
          <note>
            När det gäller sjukveckorna vill jag säga att jag som gammal
            företagare jobbat med det problemet i många år och sett vad det
            ställer till med. Därför är jag glad att en utredning nu tittar
            över hur vi ska hantera frågan. Det handlar bland annat om vem
            som ska betala de 1 ½ miljarderna och hur vi ska hantera det hela
            långsiktigt. Jag hoppas att utredningen kommer fram till ett bra
            förslag som också gynnar småföretagare vad gäller sjuklöneveckorna.
          </note>
          <note type="speaker">
            Anf. 49 INGELA NYLUND WATZ (S):
          </note>
          <note>
            Herr talman! Det är en intressant debatt som uppstått kring detta
            utgiftsområde. Den drar åt lite olika håll. Näringspolitikens
            konstitution innebär naturligtvis att många politikområden är
            berörda. Självfallet är det så. Jag tänkte ändå försöka börja
            med att ta upp det som ligger till grund för vår syn på vad som
            just nu måste göras på det näringspolitiska området. Det handlar
            om den kontext vi lever i, den omvärld som Sverige finns och verkar
            i.
          </note>
          <note>
            Det är en orolig omvärld. En varselvåg sköljer över Sverige.
            Många är oroliga inför julhelgen och undrar om de kommer att ha
            jobbet kvar, om de vågar fira jul på samma sätt som de brukar
            eller om de ska dra ned på ambitionerna i år.
          </note>
          <note>
            Jag menar, herr talman, att den kontext som Arbetsförmedlingen
            gav oss i förra veckan, nämligen att om de prognoser som Arbetsförmedlingen
            gör stämmer, kommer Sverige att ha ungefär 440 000 arbetslösa
            2015, alltså en arbetslöshet på 8 ½ procent. Den kontexten måste
            innebära att vi samlar alla våra krafter för att se till att vi
            nu kan stimulera både den inhemska marknaden och hushållens köpkraft
            samt vidta åtgärder som gör att vi klarar framtida strukturomvandlingar.
            Det måste ske genom aktiva näringspolitiska insatser, inte minst
            på forsknings- och innovationsområdet, och genom en aktiv arbetsmarknadspolitik
            så att enskilda ska kunna gå från ett jobb till ett annat, kanske
            i en annan bransch.
          </note>
          <note>
            Herr talman! Jag skulle vilja instämma i de yrkanden som Carina
            Adolfsson Elgestam har framfört.
          </note>
          <note>
            Med det sagt tänkte jag gå över till det som jag hoppas ska bidra
            till debatten, där det för övrigt har gjorts många intressanta
            inlägg, nämligen genom att fokusera, för det första, på det som
            vi kallar för strategisk samverkan mellan akademi, näringsliv
            och samhälle och, för det andra, på regeringens innovationsstrategi.
          </note>
          <note>
            När det gäller strategisk samverkan vill jag hävda att politiken
            måste spela en aktiv roll och bidra till att skapa förutsättningar
            för tillväxt. Jag tror inte att det egentligen skiljer så mycket
            mellan partierna i det avseendet, även om vi viktar politikens
            insatser något olika. Det gäller för oss politiker att skapa långsiktigt
            stabila spelregler för forsknings- och innovationspolitiken. Jag
            menar att regeringen dess värre har missat en unik chans att skapa
            långsiktiga förutsättningar för akademin och näringslivet när
            man mötte vårt erbjudande om en blocköverskridande överenskommelse
            om forsknings- och innovationspolitiken med isande tystnad.
          </note>
          <note>
            Herr talman! Jag tror inte att det är bra att vi får en ny forsknings-
            och innovationsproposition vart fjärde år i Sveriges riksdag.
            Det hade varit bra med en gemensam och lite långsiktigare hantering
            av forsknings- och innovationspropositionen. Det är olyckligt
            att vi inte lyckas med det i Sveriges riksdag när man lyckats
            med det i många andra parlament. I många av våra konkurrentländer
            har man lyckats kraftsamla och skapa en ökad långsiktighet för
            näringslivet och forskningen.
          </note>
          <note>
            Här i riksdagen har regeringens ovilja att samla krafterna kring
            forsknings- och innovationspolitiken ytterligare förstärkts genom
            att de borgerliga partierna i utbildningsutskottet inte ville
            ge näringsutskottet möjlighet att i ett sammansatt utskott gemensamt
            bereda forsknings- och innovationspropositionen. Det är tråkigt,
            eftersom det hade kunnat skapa förutsättningar att bryta ned lite
            grann av de motsatsförhållanden som finns mellan den inomakademiska
            forskningen och det som lite slarvigt kallas för tillämpad forskning.
          </note>
          <note>
            Jag kan se två tänkbara förklaringar till att det blivit så.
            Antingen har näringspolitiken väldigt låg status i Regeringskansliet
            eller så har inte insikten om sambandet mellan den inomakademiska
            forskningen och den mer samhälls- och näringslivsmotiverade forskningen
            infunnit sig i tillräckligt hög grad hos de borgerliga partierna.
          </note>
          <note>
            Vän av ordning kanske menar att detta inte hör hemma i den här
            debatten, men jag menar att det i allra högsta grad är relevant
            eftersom vi kunnat se att de samlade satsningarna på forskning
            och utveckling i Sverige inte har lett till kommersialisering
            av nya varor och tjänster i den utsträckning som vore önskvärd.
            Andra länder kraftsamlar. Sverige halkar efter. Därför har vi
            föreslagit en rejäl satsning på strategisk samverkan mellan näringslivet,
            akademin och samhället. Vi vill kraftsamla kring några områden
            som skulle kunna generera nya innovationer, nya varor och tjänster
            och därmed nya jobb. Arbetet ska enligt vår uppfattning ledas
            av statsministern.
          </note>
          <note>
            Herr talman! Regeringens oförmåga att samla berörda aktörer i
            Sverige kring en ny strategi för innovation och tillväxt bekräftas
            också av att näringsministern inte velat eller vågat föra den
            nya innovationsstrategin till riksdagen för förankring, debatt
            och beslut. Det minskar, tyvärr, dess legitimitet. Kanske hade
            den vid en riksdagsbehandling kunnat förses med fler konkreta,
            uppföljningsbara mål än vad den nu innehåller. Enligt de uppgifter
            jag fått ska arbetet med innovationsstrategin ledas av en tjänstemannagrupp
            på Näringsdepartementet. Det förminskar dess betydelse. Det duger
            inte.
          </note>
          <note type="speaker">
            Anf. 50 HANS ROTHENBERG (M):
          </note>
          <note>
            Herr talman! Målet för näringspolitiken är för oss moderater
            och för Alliansen att stärka den svenska konkurrenskraften och
            skapa förutsättningar för fler jobb i fler och växande företag
            för att därigenom bryta utanförskapet. De näringspolitiska insatserna
            ska även bidra till att uppnå målen i EU:s gemensamma strategi
            för tillväxt och sysselsättning. Staten ska utgöra ett komplement
            till marknaden, och den främsta anledningen till att låta staten
            agera aktör är att stimulera marknadens naturliga funktioner och
            motverka marknadsmisslyckanden. Detta gäller oavsett om vi pratar
            statligt ägda företag, statligt riskkapital eller diverse innovationssatsningar.
          </note>
          <note>
            Innovationer, företag och arbetstillfällen kan inte kommenderas
            fram, men de kan stimuleras fram genom att man tar bort de onödiga
            hinder som finns. Ett sådant hinder var den förmögenhetsskatt
            som tidigare jagade friskt kapital ut ur landet och hindrade nytt
            kapital att komma in i Sverige. Denna skadliga skatt är nu ett
            minne blott tack vare en orange allians.
          </note>
          <note>
            Ett annat hinder där ribban kan sänkas är bolagsskatten som kan
            sänkas från 26,3 procent till 22 procent. Det föreslår också regeringen
            nu. För att ytterligare öka incitamenten aviserar regeringen att
            det också ska införas ett investeraravdrag.
          </note>
          <note>
            Det är viktigt att förbättra tillgången till kapital, och dessa
            reformer sänder en tydlig signal till omvärlden om att i Sverige
            är och skall det vara förmånligt att etablera sig och verka på
            lång sikt. Det är också en tydlig signal till företag i Sverige
            att det ska vara långsiktigt tryggt att fortsätta verka här.
          </note>
          <note>
            Herr talman! Innovationer börjar ofta med forskning. Regeringen
            satsar därför 4 miljarder kronor på forskning och innovation för
            att långsiktigt stärka Sveriges ställning som en framstående forskningsnation.
            Totalt omfattar satsningen 11 ½ miljarder under åren fram till
            2016. Därmed skapas förutsättningar för att Sverige även i fortsättningen
            ska vara en konkurrenskraftig kunskapsnation, där forskning och
            innovation bedrivs med hög kvalitet och bidrar till hög tillväxt,
            stark innovationskraft och högkvalificerade jobb.
          </note>
          <note>
            Budgetpropositionen för 2013 omfattar därför
          </note>
          <note>
            Dessutom tillförs energiforskningen ytterligare drygt 1 miljard
            kronor under åren fram till 2016. Därefter permanentas nivån för
            energiforskning på 1,4 miljarder kronor per år. Mer om detta kommer
            att debatteras i kammaren vid annat tillfälle.
          </note>
          <note>
            Alla innovationer spirar ändå inte ur den akademiska forskningen.
            De flesta innovationer som kommersialiseras springer direkt ur
            näringslivet. Därför har regeringen tagit fram En innovationsstrategi
            för Sverige . Den är avsedd att möta globala samhällsutmaningar
            och skapa konkurrenskraft och jobb i en global kunskapsekonomi.
            Bland annat möjliggör ett starkt innovationsklimat att människor
            och aktörer genom att bli mer innovativa också bidrar till lösningar
            av stora samhällsutmaningar, såväl i Sverige som globalt. Det
            möjliggör även att företag och miljöer, genom att bli mer innovativa,
            skapar värde, ökar sin konkurrenskraft och attraherar kompetens,
            investeringar och samarbetspartner från hela världen. Sverige
            är inte en isolerad ö, Sverige är mitt i en global värld där gränserna
            är alltmer utsuddade.
          </note>
          <note>
            Det är också viktigt att offentliga verksamheter och deras partnerskap
            med privata och idéburna organisationer blir mer kreativa och
            att de levererar samhällstjänster med hög kvalitet.
          </note>
          <note>
            Herr talman! Det finns de bland oppositionspartierna som hävdar
            att det inte går så bra för Sverige som det borde. Det vore väldigt
            bra om det gick ännu bättre för Sverige, men beskrivningen att
            det inte går bra för Sverige skulle jag vilja säga inte är något
            annat än uttryck för ren verklighetsrevisionism, då Sverige i
            själva verket överpresterar i förhållande till omvärlden, i förhållande
            till många av våra viktigaste konkurrenter och medspelare på den
            globala marknaden. När det blåser snålt i Sveriges omvärld har
            vi här hemma de nödvändiga musklerna som gör det möjligt att satsa
            på det som andra länder bara kan drömma om.
          </note>
          <note>
            Som tidigare sagts kan inte innovationer kommenderas fram, men
            väl stimuleras fram genom att näringslivet och den akademiska
            världen får förutsättningar att vara kreativa utan övertro på
            politiska lösningar.
          </note>
          <note>
            Budgetpropositionen för 2013 är ett kraftfullt bevis på att regeringen
            tar innovationer på allvar och också ger redskapen som kan göra
            det möjligt att försäkra sig om framtidens välfärd. Det är en
            försäkring som jag härmed yrkar starkt bifall till.
          </note>
          <note>
            I detta anförande instämde Cecilie Tenfjord-Toftby (M).
          </note>
          <note type="speaker">
            Anf. 51 INGELA NYLUND WATZ (S) replik:
          </note>
          <note>
            Herr talman! Tack Hans Rothenberg för ett intressant anförande!
            Jag tror att vi ur näringsutskottsperspektiv faktiskt i ganska
            mycket har gemensamma uppfattningar, inte minst när det handlar
            om synen på hur innovationer springer ur företagen, precis som
            du sade i ditt anförande. Just därför är det väldigt tråkigt att
            vi i det här sammanhanget, med den nya forsknings- och innovationspropositionen,
            inte har lyckats föra de av riksdagens olika utskott som ansvarar
            för de här frågorna närmare varandra. Jag hade hellre sett en
            annan ordning, precis som jag sade i mitt anförande.
          </note>
          <note>
            Jag tänkte återkomma och ställa någon fråga kring den innovationsstrategi
            som regeringen har antagit. Jag har läst den, och jag har sett
            hur man har kommenterat den från väldigt många olika håll. Det
            är en väldigt välskriven vision, som innehåller väldigt få konkreta
            och ännu färre uppföljningsbara mål. Jag undrar om det kanske
            inte i själva verket är därför som näringsministern inte har velat
            föra den till kammaren för behandling, debatt och beslut. Jag
            skulle vilja fråga Hans Rothenberg om han tycker att det hade
            varit en styrka för det svenska innovationsklimatet om vi i Sveriges
            riksdag parlamentariskt hade kunnat få behandla en innovationsstrategi
            som kanske ska ta sikte på 2030 år framåt, eller om han är nöjd
            med att det är en tjänstemannagrupp på Näringsdepartementet som
            ansvarar för att hålla ihop arbetet för närvarande.
          </note>
          <note type="speaker">
            Anf. 52 HANS ROTHENBERG (M) replik:
          </note>
          <note>
            Herr talman! Tack för att vi fick möjlighet att prata vidare
            om innovationsstrategin. Det här är ett arbete som påbörjades
            för närmare två år sedan, ett arbete som regeringen har drivit
            som väl är ett alldeles utomordentligt exempel på hur samverkan
            kan fungera som allra bäst. Här har politiken tagit initiativ
            till en övergripande strategi som är långsiktig fram till åtminstone
            2020.
          </note>
          <note>
            Man har bjudit in akademiska representanter. Man har bjudit in
            organisationer från näringsliv och från den akademiska världen.
            Man har också bjudit in företag. Här har vi Triple Helix: politiken,
            akademin och näringslivet. Det här gedigna arbetet pågick i ett
            och ett halvt år, och det har varit många goda avstämningar däremellan.
            När jag träffar många av dem som har varit med under den här processen
            får jag en bild av att det här var ett väldigt lyckat arbete.
          </note>
          <note>
            Det är en strategi som till skillnad från konkreta handlingsplaner
            innehåller visioner. Att sätta upp konkreta mål som är alltför
            långt fram i tiden är inte riktigt en strategis mening. Strategin
            ska ligga till grund och vara ett redskap för hur vi ska föra
            näringspolitik som genererar framtidens innovationer, som ska
            vara ett redskap för hur forsknings- och innovationspolitiken
            även inom utbildningsområdet ska kunna drivas framåt.
          </note>
          <note>
            Målsättningen är att öka kommersialiseringsgraden. Då är det
            alldeles utmärkt att regeringen har tagit fram detta. Liksom många
            andra strategier som nuvarande alliansregering och även tidigare
            regeringar har tagit fram har den inte kommit till riksdagens
            bord, men det gläder mig att Ingela Nylund Watz gärna skulle vilja
            instämma i den.
          </note>
          <note type="speaker">
            Anf. 53 INGELA NYLUND WATZ (S) replik:
          </note>
          <note>
            Herr talman! Jag har inte sagt att jag skulle vilja instämma
            i den. Jag har sagt att det står väldigt många bra saker i den.
            Jag hade faktiskt också önskat att vi hade fått den till riksdagen
            för behandling, därför att jag tror att det hade varit en styrka
            för det svenska långsiktiga innovationsklimatet att söka en så
            bred uppgörelse som möjligt om en strategi för innovationer i
            vårt land som ska sträcka sig 20 år framöver.
          </note>
          <note>
            Jag kan inte tolka Hans Rothenbergs anförande på annat sätt än
            att Hans Rothenberg är nöjd med den ordning som nu gäller, nämligen
            att det är en tjänstemannagrupp på Näringsdepartementet som ansvarar
            för att implementera och följa upp det som står i innovationsstrategin
            som är mera av en vision än en strategi.
          </note>
          <note>
            Låt mig återvända till frågan om vision eller strategi. Jag tror
            att Hans Rothenberg väl känner till hur flera andra länder, inte
            minst de som vi konkurrerar allra mest med i Europa, har hanterat
            motsvarande arbete med att försöka sätta en dagordning för hur
            man ska förfina arbetet utifrån de förutsättningar som finns,
            till exempel i Storbritannien och Nederländerna. Där har man gjort
            precis det vi gärna hade sett, nämligen skapat en ökad långsiktighet,
            gjort breda blocköverskridande överenskommelser och satt upp mer
            fokuserade mål och konkreta handlingsplaner än den förhållandevis
            okonkreta vision som regeringen har antagit.
          </note>
          <note>
            Delar inte Hans Rothenberg min uppfattning att det hade varit
            en styrka för långsiktigheten i det svenska innovationsklimatet
            om vi hade fått en sådan ordning i Sverige som man har valt i
            andra länder? Jag menar att eftersom vi inte har gjort som på
            andra håll riskerar vi att halka efter än mer.
          </note>
          <note type="speaker">
            Anf. 54 HANS ROTHENBERG (M) replik:
          </note>
          <note>
            Herr talman! Det finns inte en lösning som fungerar bäst överallt.
            Det finns många lösningar som fungerar på ett riktigt sätt i rätt
            sammanhang. Det finns många goda lösningar som vi kan plocka från
            andra delar av världen. Vad man har valt i Storbritannien och
            i Holland är en lösning. Vad man har valt i de kreativa och expansiva
            regionerna Los Angeles, Austin och São Paulo är en annan. Det
            som slår mig när jag hör Ingela Nylund Watz argumentera för en
            starkare politisk förankring av en innovationsstrategi, att vår
            syn på hur innovationer och politiken skulle spela en roll, utgör
            en övertro på att politiken sätter och styr agendan för det som
            faktiskt ska åstadkommas ute i det fria samhället. Akademierna
            ska tänka fritt. Fri forskning är något som vi alla värnar om,
            och näringslivet ska ha de bästa förutsättningarna att utifrån
            sina egna idéer och egen kraft också kunna verka under konkurrenskraftiga
            villkor.
          </note>
          <note>
            Därför anser vi att det är viktigt att skapa generellt goda förutsättningar
            för företagande, för investeringar, för etableringar och för nyskapande
            idéer i Sverige, inte att det är politiken som ska komma in med
            ett ovanifrånperspektiv. Det är bra att Sveriges regering har
            antagit en innovationsstrategi, att den togs fram på kort tid.
            Vi ska också vara klara över att en forskningsproposition som
            läggs fram med längre intervaller än nuvarande fyra år skulle
            ge ett demokratiskt underskott. Om propositionen läggs fram vart
            tionde år kommer ett antal riksdagar att inte fatta beslut.
          </note>
          <note>
            Jag tycker att det är en bra ordning med forsknings- och innovationsproposition
            vart fjärde år, och strategin ska vara regeringens rörliga redskap.
          </note>
          <note type="speaker">
            Anf. 55 JONAS JACOBSSON GJÖRTLER (M):
          </note>
          <note>
            Herr talman! Jag tänkte säga några korta ord om företag med statligt
            ägande och nämna de tre bolag där regeringen här föreslås få ett
            bemyndigande att minska det statliga ägandet.
          </note>
          <note>
            Staten är, som bekant, en av Sveriges största företagsägare med
            58 bolag, varav 43 helägda och 15 där staten är delägare. Tre
            av bolagen är börsnoterade.
          </note>
          <note>
            Den statliga företagsportföljen värderades 2011 till över 580
            miljarder kronor. De helägda bolagen hade nästan 100 000 anställda.
            Ägandet medför ett stort och viktigt ansvar. Det är regeringen
            som förvaltar företagen på riksdagens uppdrag, men företagen ägs
            gemensamt av hela svenska folket. Det är därför viktigt att staten
            är en aktiv och professionell ägare. Förvaltningen av den statliga
            bolagsportföljen kommer vi att debattera i ett separat betänkande
            till våren. Jag tänker inte här gå på djupet i just den delen.
            Jag kan konstatera att en del i att vara ansvarsfull värdeskapande
            och aktiv ägare är att löpande gå igenom bolagens inriktningar,
            samhällsuppdrag, mål och riktlinjer. En annan och lika viktig
            del är att löpande utvärdera bolagens roll och deras funktion
            i förhållandet till det statliga ägandet och också pröva skälen
            till fortsatt statligt ägande i varje enskilt fall.
          </note>
          <note>
            Vår syn på det statliga ägandet är pragmatisk, och vi tycker
            att det är rimligt att pröva den i varje enskilt fall. Det går
            inte att säga att det alltid är bra att staten äger företag, och
            det går inte heller att säga att det alltid är dåligt. Frågan
            om ägandet måste prövas löpande.
          </note>
          <note>
            Prövningen görs dels utifrån en grundläggande uppfattning om
            vikten av staten som en neutral aktör på marknaden, dels utifrån
            synen på varje enskilt bolag kopplat till eventuella särskilda
            samhällsuppdrag.
          </note>
          <note>
            För oss är det självklart att en av statens viktigaste uppgifter
            är att ange ramar och spelregler för näringslivet, att se till
            att det finns fungerande lagstiftning, ett rättsväsen och att
            marknaden fungerar. Det är inte rimligt att staten både sätter
            spelregler och dömer av hur marknaden fungerar samtidigt som staten
            är en aktör på marknaden. Om ett bolag verkar på kommersiella
            marknader med fungerande konkurrens och inte har ett särskilt
            beslutat samhällsuppdrag menar vi att det är rimligt att tänka
            sig att företaget bör säljas. Försäljningen bör dock ske vid ett
            tillfälle när det bedöms vara gynnsamt för skattebetalarna.
          </note>
          <note>
            Herr talman! I det här betänkandet föreslår utskottet att riksdagen
            bemyndigar regeringen att helt eller delvis avyttra statens aktier
            i tre bolag, nämligen Aktiebolaget Bostadsgaranti, Lernia AB och
            Vectura Consulting AB. Skälen är huvudsakligen de allmänna och
            principiella motiv som jag nämnde nyss. Inget av de tre aktuella
            bolagen har något särskilt samhällsuppdrag, och samtliga tre verkar
            på marknader där det finns fungerande konkurrens och där det finns
            andra aktörer.
          </note>
          <note>
            Regeringen gör löpande analyser av de statliga bolagen och prövar
            skälen för statligt ägande. En sådan genomgång har gjorts i de
            nu aktuella fallen. Några skäl för staten att kvarstå som ägare
            har då inte framkommit.
          </note>
          <note>
            Det är inte möjligt och det är inte heller lämpligt att här och
            nu ange exakt i vilken ordning eller exakt när och hur de tre
            bolagen ska säljas. Det bör prövas i varje enskilt fall utifrån
            det enskilda bolagets förutsättningar och utifrån den situation
            som finns på den marknad där bolaget verkar. På så sätt kan en
            försäljning genomföras så affärsmässigt bra som möjligt och på
            ett sätt som värnar skattebetalarnas intressen. Det riksdagen
            föreslås göra är därför att ge regeringen ett bemyndigande att
            sälja hela eller delar av de aktuella bolagen när tillfället är
            det rätta.
          </note>
          <note>
            Med detta yrkar jag bifall till förslaget i utskottets betänkande.
          </note>
          <note type="speaker">
            Anf. 56 BORIANA ÅBERG (M):
          </note>
          <note>
            Herr talman! Mina allianskolleger har berättat om många av regeringens
            satsningar för att främja entreprenörskap och företagande. Jag
            ska inte upprepa dem trots att de tål att upprepas. Förutom de
            generella insatserna för företagande har regeringen även gjort
            omfattande satsningar för att stärka kvinnors företagande.
          </note>
          <note>
            Det är viktigt för Sverige att fler kvinnor vågar ta steget att
            bli företagare. Under många år har det premierats att vara anställd,
            och företagande har setts som något suspekt. Tack och lov finns
            inte denna inställning längre.
          </note>
          <note>
            Tillväxtpotentialen för det kvinnliga företagandet i vårt land
            fortsätter att vara stor. Trots detta är företagandet generellt
            lågt i Sverige. Andelen företag som drivs av kvinnor är strax
            under 30 procent. Denna andel måste bli högre. När fler företag
            drivs av kvinnor ökar dynamiken och förnyelsen i näringslivet.
            Fler kvinnor som är företagare betyder ökad konkurrenskraft för
            Sverige, ökade skatteintäkter och hållbar ekonomisk tillväxt.
          </note>
          <note>
            Att vara företagare öppnar nya karriärvägar och skapar möjligheter
            för kvinnor att använda sin kapacitet, kompetens och kreativitet
            på nya sätt. Det innebär också att kvinnan förfogar friare över
            sina arbetstider och sin arbetsplats samt att hon kan tjäna pengar,
            investera dem och se hur företaget utvecklas.
          </note>
          <note>
            Enligt Tillväxtverket skulle det innebära 75 000 nya företag
            med 278 000 nya jobb om kvinnors företagande fortsätter att öka
            tills företagandet blir lika vanligt som bland män.
          </note>
          <note>
            När alliansregeringen införde valfrihet inom välfärden tog många
            kvinnor chansen och blev företagare. I dag har 69 procent av Sveriges
            företag i välfärdsbranscherna en kvinnlig vd eller ägare. Det
            är inte konstigt; 80 procent av alla som arbetar inom skola, vård
            och omsorg är kvinnor, och det är fantastiskt att de väljer att
            satsa på dessa branscher som de har så stora kunskaper om.
          </note>
          <note>
            Herr talman! Under hösten gjorde jag ett tiotal besök inom sjukvård
            och äldreomsorg som drivs i privat regi i min valkrets Södra Skåne.
            De flesta av den personal som jag träffade hade erfarenheter av
            både privat och offentlig verksamhet. De uttryckte att de hade
            mycket mer inflytande över sin arbetssituation nu, att det var
            kortare beslutsvägar och att de trivdes bättre. Dessutom hade
            man större möjlighet att vidareutbilda sig och göra karriär inom
            det privata. Det egna initiativet togs till vara på ett bättre
            sätt.
          </note>
          <note>
            Kvinnorna som jag träffade var oroliga för vad debatten om förbud
            för vinster inom välfärden skulle utmynna i. De upplevde att kvinnliga
            entreprenörer var ifrågasatta och granskade på ett annat sätt
            när de efter många år som offentligt anställda valde att starta
            eget.
          </note>
          <note>
            Det har talats mycket om att begränsa och till och med förbjuda
            vinster inom välfärdssektorn. Menar man då att dessa kvinnor som
            har tagit lån med sina hem som säkerhet ska driva en verksamhet
            som inte går runt? Vinst i verksamheten möjliggör vidareutbildning,
            utveckling och nya investeringar i företaget. Att begränsa självständigheten
            och vinstmöjligheten hos företagare inom välfärdssektorn blir
            därmed ett direkt angrepp mot kraften i kvinnors företagande.
          </note>
          <note>
            Det är självklart att vi ska ställa höga krav på de tjänster
            som finansieras med våra skattepengar oavsett om det handlar om
            skola, sjukvård eller äldreomsorg och oavsett om utföraren är
            offentlig eller privat.
          </note>
          <note>
            Det är viktigt att medborgarna har flera alternativ att välja
            bland, och också alternativet att välja bort en verksamhet som
            ger dålig service. Men utan möjligheter till vinst kommer företagen
            att försvinna, och med dem försvinner möjligheten till valfrihet
            för medborgarna.
          </note>
          <note>
            Herr talman! Alliansregeringen för en konsekvent politik som
            främjar företagande såväl bland kvinnor som bland män. Med fler
            och växande företag kommer många människor som i dag står utan
            inkomst att få en möjlighet till egen försörjning. Fler kommer
            att få ta del av de personliga vinsterna med att starta företag,
            såsom personlig tillfredsställelse, möjlighet att tillämpa egna
            idéer och en ökad självständighet. Framför allt kommer fler och
            växande företag att bidra till att skapa fler arbetstillfällen
            och öka tillväxten på lokal, regional och nationell nivå.
          </note>
          <note>
            Det ska även i fortsättningen vara lönsamt och stimulerande att
            vara företagare i Alliansens Sverige. Vi vill fortsätta att arbeta
            för att stärka kvinnors företagande i vårt land genom att ytterligare
            förbättra och förenkla möjligheten att starta, driva och utveckla
            verksamhet.
          </note>
          <note>
            Jag yrkar bifall till förslaget i betänkandet.
          </note>
          <note>
            I detta anförande instämde Jonas Jacobsson Gjörtler, Jessica
            Polfjärd och Hans Rothenberg (alla M).
          </note>
          <note type="speaker">
            Anf. 57 CARINA ADOLFSSON ELGESTAM (S) replik:
          </note>
          <note>
            Herr talman! Kvinnors företagande och vikten av att fler kvinnor
            startar och driver företag så långt tror jag att vi kan vara helt
            överens. Jag skulle möjligtvis vilja lägga till att den processen
            inte startade 2006. Däremot har det nog varit en ganska tydlig
            process, inte minst kopplat till forskning om kvinnors företagande,
            de senaste 1516 åren. Och det har gjorts satsningar just för att
            vi ska gå mot ökad jämställdhet vad gäller kvinnors företagande.
          </note>
          <note>
            Däremot finns det någonting som skrämmer mig lite grann när jag
            lyssnar på Boriana Åberg. Det är sättet att beskriva kvinnors
            företagande precis som att kvinnor bara skulle driva företag inom
            välfärdssektorn, vård, skola och omsorg. Det är inte sant. Det
            är en myt, vågar jag påstå. Jag kan också hänvisa till forskare
            som mycket tydligt har tagit fram och kan påvisa detta.
          </note>
          <note>
            För att bara ta några exempel finns det kvinnor som driver försäkringsbolag,
            kvinnor som driver båtföretag, kvinnor som driver asfaltföretag
            bara för att visa på mångfalden. Kvinnor startar och driver företag
            eller tar över företag inom minst lika många branscher som männen.
            Det är oerhört viktigt att ha det med sig och inte tro att kvinnor
            bara driver företag inom välfärdssektorn.
          </note>
          <note>
            Det finns däremot något som är ett stort problem för kvinnor,
            som kvinnor lyfter fram. Senast förra veckan träffade jag en ung
            kvinna i 30-årsåldern som driver minst tre företag, och hon sade:
            För mig är det största problemet trygghetssystemen, framför allt
            att vi inte har någon föräldraförsäkring för företagare.
          </note>
          <note type="speaker">
            Anf. 58 BORIANA ÅBERG (M) replik:
          </note>
          <note>
            Herr talman! Jag kan instämma med Carina Adolfsson Elgestam i
            att kvinnor driver företag inom många sektorer och inom alla branscher.
            Poängen med mitt anförande var att kvinnor ifrågasätts när de
            driver företag inom välfärdssektorn och att de vinster som de
            förtjänar där ifrågasätts.
          </note>
          <note>
            Inte minst Socialdemokraterna har varit emot privata alternativ
            i vården och omsorgen och för en begränsning av vinsterna. Men
            välfärdstjänster kan inte bedrivas bara av välvilja utan vinstintresse.
            Det är ingen som vill att livsmedelshandlaren som säljer den livsnödvändiga
            maten ska göra det utan vinst.
          </note>
          <note>
            Vi ska vara stolta över de kvinnor och män, för den delen som
            startar eget, blir framgångsrika och tjänar pengar på välfärdstjänster,
            något som tidigare var ett monopolområde för staten, landstinget
            och kommunerna.
          </note>
          <note>
            Professionellt arbetssätt, god organisation och hushållning med
            resurser gör vinster i välfärdsföretagen möjliga. Man kan driva
            en verksamhet till lägre kostnader än den offentliga och samtidigt
            erbjuda bättre kvalitet.
          </note>
          <note type="speaker">
            Anf. 59 CARINA ADOLFSSON ELGESTAM (S) replik:
          </note>
          <note>
            Herr talman! Tidigare i debatten uttryckte Anders Ahlgren att
            vi från oppositionen och medierna svartmålade angående alla varsel.
            Jag skulle nog vilja säga att det Boriana Åberg gör här i kammaren
            är att svartmåla kvinnors företagande och koppla ihop det med
            vinster i välfärden. Om Boriana Åberg åsyftar att vi socialdemokrater
            tycker att inflytande över hur våra skattemedel används i privata
            företag bör vara en rättighet kommer väl domstolen Sverige, det
            vill säga väljarna, att så småningom ge sitt svar.
          </note>
          <note>
            Men man ska inte ålägga Socialdemokraterna att tycka att vinster
            i företag är ett problem. Självklart tror vi på företagande, och
            företagen ska få göra vinster. Men det är skillnad på att ha insyn
            i hur man använder våra skattemedel. Framför allt ska man se till
            att pengarna stannar i vårt land.
          </note>
          <note>
            För att återgå till kvinnors företagande, myter och stora hinder:
            Av redovisningen i regeringens budget över till exempel tillgången
            på kapital ser vi att det är ett problem för kvinnor, kvinnorna
            får inte lika behandling. Av de lånemedel som Almi tillhandahåller
            är det 33 procent som tillfaller kvinnor. Det tycker jag är ganska
            allvarligt och undrar om Alliansen och Moderaterna är beredda
            att kämpa för och se till att vi får en bättre ordning där och
            ett bättre bemötande av kvinnor avseende kapitalförsörjning i
            deras företag.
          </note>
          <note type="speaker">
            Anf. 60 BORIANA ÅBERG (M) replik:
          </note>
          <note>
            Herr talman! Jag sade tydligt att det handlar om valfrihet för
            medborgarna när det gäller fler företag och vinster inom välfärdssektorn.
          </note>
          <note>
            Jag är glad att Carina Adolfsson Elgestam har uppmärksammat frågan
            om kvinnligt företagande och kvinnors villkor. Alla de generella
            satsningar som görs på företagande och som mina allianskolleger
            nämnde, som kapitalförsörjning, forskning, ungdomspaket på 8 miljarder
            kronor, lärlingsutbildning, halverad arbetsgivaravgift för ungdomar,
            innefattar såväl manliga som kvinnliga företagare.
          </note>
          <note>
            Jag saknar kvinnoföretagarperspektivet i Socialdemokraternas
            anföranden. Jag saknar det perspektivet också i den praktiska
            socialdemokratiska politiken, inte i den teoretiska. Man talar
            sig varm för jämställdhet mellan kvinnor och män, lika villkor
            för kvinnor och män, lika inkomster. Men när det väl kommer till
            kritan brukar Socialdemokraterna med sin praktiska politik motverka
            just detta. Ni var emot RUT när det infördes som gagnar så många
            kvinnor som driver företag inom välfärdssektorn. Ni var emot sänkningen
            av momsen inom restaurangbranschen, och ni var emot sänkningen
            av arbetsgivaravgiften för ungdomar under 26 år. Alla de insatserna
            skapar jobb och gynnar företagande. Vad gäller för Socialdemokraterna?
          </note>
          <note type="speaker">
            Anf. 61 BÖRJE VESTLUND (S):
          </note>
          <note>
            Herr talman! En sak som inte omnämnts i den här debatten så mycket
            är exporten. Hans Rothenberg var inne på och diskuterade den lite
            grann, men det kanske är vår allra viktigaste fråga i det läge
            som vi just nu befinner oss i. Det förtjänar att påminnas om att
            vi är ett litet exportberoende land. Hade vi inte vår industri
            som exporterade, våra företag som exporterade, och numera allt
            fler tjänsteföretag som exporterar, skulle vi inte ha kunnat bygga
            den välfärd vi har. Därför är frågan hur vi ska arbeta på de nya
            tillväxtmarknaderna i allra högsta grad viktig.
          </note>
          <note>
            Vi har sett under en längre tid att exporten inte har ökat; exporten
            har minskat. Det gör den i och för sig i många andra delar av
            världen också, men det har varit lite värre i Sverige. Jag tycker
            inte att vi bara ska prata om nackdelar i en sådan här debatt,
            men det förtjänar att kommas ihåg att en sådan fråga som export
            är väldigt viktig oavsett vilket parti vi representerar. Dess
            bättre har vi i den här kammaren en ganska stor samsyn i handelspolitiken.
          </note>
          <note>
            En sak som vi tycker borde ha funnits med i budgetförslaget,
            men som tyvärr inte finns med, är en ökad satsning på små och
            medelstora företag för att de ska kunna komma i gång med exporten.
            Det handlar om regional exportrådgivning, och det handlar om att
            ta fram program för små och medelstora företag. Jag tycker inte
            riktigt att man kan se det i budgetpropositionen.
          </note>
          <note>
            Det handlar vidare, mina vänner, om att öka främjandeverksamheten
            inte minst på de nya tillväxtmarknaderna även om dessa också har
            problem. Till och med de giganter som alltid nämns i det här sammanhanget
            Kina, Indien och Brasilien har problem på sina exportmarknader.
            Visst är detta ett stort problem.
          </note>
          <note>
            Vi menar att det borde göras någonting mer för de små och medelstora
            företagen när det gäller exportmarknaden.
          </note>
          <note>
            Sist vill jag nämna EU:s inre marknad. Den är oerhört viktig
            för att vi ska kunna fortsätta att lyckas vara en ledande industrination.
            Problemet är bara att detta har blivit en samtalsklubb där man
            pratar och pratar och pratar, och det händer mindre och mindre
            och mindre i EU:s medlemsländer. Det finns jättebra förslag som
            diskuteras på handelsministermöten och som säkert diskuteras i
            många parlament. Sedan fattar parlamenten beslut men ingen följer
            upp vad som händer. I den här kammaren debatterade vi tjänstedirektivet
            för tre fyra år sedan. Då hade vi en relativt stor samsyn, vi
            hade avvikande uppfattning på ett par små punkter.
          </note>
          <note>
            Herr talman! Det är dags att i näringspolitiken i Sverige ta
            krafttag för att öka exporten så att vi inte behöver se fler år,
            fler månader med en minskad exportmarknad.
          </note>
          <note type="speaker">
            Anf. 62 ERIK A ERIKSSON (C):
          </note>
          <note>
            Herr talman! Sverige behöver fler insatser som bidrar till en
            långsiktigt hållbar ekonomi. Sverige behöver en aktiv och ansvarsfull
            näringspolitik. I synnerhet i dessa tider av oro och varsel måste
            vi göra allt för att stärka Sveriges konkurrenskraft och stimulera
            till fler arbetstillfällen i vårt gamla land. Delar av oppositionen
            har framfört sina synpunkter här i debatten.
          </note>
          <note>
            Vi har ett antal förslag som vi är stolta över. Låt mig nämna
            investeraravdraget, eller riskkapitalavdraget som det också kallas.
            Det är en viktig budgetframgång för alla oss som förstår att det
            är ett starkt näringsliv och ett bra företagsklimat som är grunden
            för Sveriges välstånd. Det är ett gammalt centerförslag, kan man
            säga, men det är fler partier som har drivit den här frågan tidigare.
            Jag är glad att alliansregeringen nu lägger fram det här förslaget.
            Det är någonting som kan hjälpa i första hand de små företagarna,
            som kan växa och bli större. När fler får chansen att investera
            i små och växande företag kommer jobben på sikt att öka i Sverige.
            Det är otroligt viktigt.
          </note>
          <note>
            Sedan regeringen presenterade sin budget för snart tre månader
            sedan har kritiken mot sänkningen av bolagsskatten tagit, tycker
            jag, för stort utrymme. Den påstås främja endast stora företag,
            stora bolag. Förslaget om ett investeraravdrag har man nästan
            glömt bort att kommentera. Därför nämner jag det nu.
          </note>
          <note>
            För det första är investeraravdraget en stor framgång för driftiga
            entreprenörer i hela Sverige. Det kommer att underlätta kapitaltillförseln
            till små och medelstora företag och växande företag och på sikt
            även öka investeringar och jobb i Sverige.
          </note>
          <note>
            För det andra verkar det som att delar av oppositionen har missat
            att med bättre förutsättningar för stora och medelstora företag
            följer fler affärsmöjligheter även för mindre företag. Det är
            här satsningen på mindre företag kommer in, allteftersom efterfrågan
            på underleverantörer ökar och behovet av servicetjänster stiger.
            Därför är en sänkt bolagsskatt viktig också ur ett småföretagarperspektiv.
            Sänkt bolagsskatt tillsammans med investeraravdraget ökar förutsättningarna
            för att jobben och kapitalen ska stanna i Sverige. Det är bland
            annat så vi kan skapa ett hållbart företagsklimat.
          </note>
          <note>
            Med hjälp av en skattelättnad på 15 procent av investeringen
            stimulerar vi kapitalsatsningar i små företag. Vi stärker möjligheten
            att gå från idé till handling genom att starta och utveckla nya
            företag. Investeraravdraget innebär att privatpersoner som köper
            andelar i mindre företag i samband med nystart eller nyemission
            får göra ett avdrag i sin deklaration på hälften av underlaget
            upp till ett belopp av 650 000 kronor. Skattelättnaden blir då
            maximalt 195 000 kronor per person och år, som kan bidra till
            att fler företag kan startas.
          </note>
          <note>
            I dag kan nystartade och mindre, växande företag ha svårt att
            hitta extern finansiering av sin verksamhet. Detta är extra tydligt
            i Småortssverige och i landsbygden, varifrån jag med flera kommer.
            Det är vanligt att företag startas via privata lån från familj,
            släkt och vänner, och just i tillväxtfasen är lån från närstående
            en viktig finansieringskälla. I det skedet kan det vara till hjälp
            att få låna även små summor. Vi menar att det är viktigt att bredda
            detta. Därför är förslaget så pass viktigt för det som jag trycker
            på här. Genom att gynna direktinvesteringar i småföretag stärker
            vi på sikt förutsättningarna för fler jobb och växande företag
            i hela landet.
          </note>
          <note>
            Tillgången på kapital är central om det ska bli tillväxt i landsbygderna
            med grön ekonomi och bioekonomi men även tillväxt bland underleverantörer
            till exempelvis fordonsindustrin, pappersindustrin och de gröna
            näringarna, skogsindustrin, som är så pass viktiga för vårt gamla
            land.
          </note>
          <note type="speaker">
            Anf. 63 JONAS ERIKSSON (MP) replik:
          </note>
          <note>
            Herr talman! Det är en angelägen fråga som har lyfts fram i anförandet,
            hur vi kan stimulera ökade investeringar i landet. Men just det
            förslag som vi har fått berättat om här har fått oerhört mycket
            kritik under remissrundan. Endast en handfull av de 40 som lämnade
            remissvar var positiva, medan stora tunga aktörer har riktat tydlig
            och skarp kritik, bland annat Branschorganisationen för revisorerna,
            FAR, och Ekonomistyrningsverket.
          </note>
          <note>
            Hur ser du på kritiken som har riktats mot utformningen av förslaget?
          </note>
          <note type="speaker">
            Anf. 64 ERIK A ERIKSSON (C) replik:
          </note>
          <note>
            Herr talman! Tack till Jonas Eriksson som ger mig chans att förklara
            och svara på frågan!
          </note>
          <note>
            Låt mig allra först säga att jag ofta tycker att det är vanskligt
            att kritisera ett förslag innan vi ens sett effekten av det, även
            om vi förstås behöver ha instanser som ger synpunkter. Vi har
            ju olika instanser som ger synpunkter innan vi fattar beslut om
            en lag i Sveriges riksdag.
          </note>
          <note>
            Jag hade som utgångspunkt i mitt anförande småföretagarna och
            deras bekymmer och möjligheter att utvecklas, att komma närmare
            möjligheten att utveckla sitt företag och bygga det vidare med
            riskvilligt kapital. Vi skulle kunna vända på det och granska
            dem som har svarat på remissen och gett förslaget kritik. Hur
            många av dem har haft en F-skattsedel och stått på en bank och
            bett om att få ett lån på kanske 20 000 eller 30 000 kronor för
            att dra i gång sin verksamhet? Den syn vi har på företagande i
            Sverige är ganska centralt.
          </note>
          <note>
            Självklart ska vi lyssna på den kritik som eventuellt finns och
            också ta reda på vad kritiken egentligen tar sin utgångspunkt
            i. Är det att man är kritisk till att göra en snabb förändring?
            Det kan vara en del i det. Men om det är en kritik rent generellt
            mot att förändra det regelverk som ligger är jag den första att
            säga: Välkomna att skaffa en F-skattsedel och möta de problem,
            de utmaningar och de bekymmer som finns med att starta ett företag
            och driva det! Att starta det kanske inte är det svåraste men
            att orka hålla det flytande och framför allt att komma åt det
            riskvilliga kapitalet.
          </note>
          <note>
            Detta är min kommentar kortfattat.
          </note>
          <note type="speaker">
            Anf. 65 JONAS ERIKSSON (MP) replik:
          </note>
          <note>
            Herr talman! Vi kanske har lite olika syn på remissförfarandet
            och svaren som man får in via remissförfarande. Jag tror att man
            ska lyssna på dem, och här har kritiken varit väldigt bred. Bland
            de 40 som har svarat är det endast en handfull som har ställt
            sig positiva. Det är tunga remissinstanser, våra egna myndigheter,
            som har riktat skarp kritik mot förslaget och menar att det inte
            träffar rätt.
          </note>
          <note>
            Jag tror att vi har samma ambitioner, du och jag, att göra det
            lättare för de små företagen att vara verksamma och att få fler
            människor att investera i företagande i Sverige. Men det är viktigt
            att de åtgärder som vi beslutar om i regering och riksdag är träffsäkra,
            och det är också någonting som vi är överens om. Att då gå fram
            med ett förslag som möter så mycket kritik känns inte så seriöst,
            enligt min mening.
          </note>
          <note type="speaker">
            Anf. 66 ERIK A ERIKSSON (C) replik:
          </note>
          <note>
            Herr talman! Då är frågan vilka förslag vi ska lägga fram om
            vi märker, särskilt på de orter som flera av oss kommer ifrån,
            att det riskvilliga kapitalet inte når fram, att det inte finns
            en fristående sparbank eller några riskkapitalister som det finns
            här i Stockholms centrum. Om inte dessa människor når fram och
            möter den efterfrågan som finns måste vi lägga fram förslag som
            gör att vi kan bryta en trend som är negativ.
          </note>
          <note>
            Vi lyssnar alltid på remissinstanser, och självklart ska vi ta
            dem på allvar. Men låt oss pröva ett förslag som vi ändå ser kan
            ha effekt. Vi vet att det finns människor som har kapital, som
            inte får ränta på banken i dag men som genom det här systemet
            skulle kunna få en möjlighet att förena nytta med nöje, att kunna
            förstärka sitt eget kapital men också kunna förstärka möjligheterna
            för ett företag att växa.
          </note>
          <note>
            Låt oss se vidare på det här. Framför allt skulle jag vilja se
            effekterna av det innan vi talar om exakt hur det ska vara. Det
            finns hela tiden regelverk som byggs ut. Vi har till exempel ett
            mycket effektivt skatteverk i Sverige, och det ska vi vara glada
            över. Det är till för att vi ska ha en hög skattemoral i landet,
            och det är viktigt. Men vi måste också kunna se hur vi hjälper
            dessa företagare som blir klämda av regelverk, ibland regelverk
            som genomförs utan att vi har fattat beslut om dem här i kammaren.
          </note>
          <note>
            Jag hoppas och tror hårt på att det här kan vara ett av de förslag
            som är bra för småföretagarna i hela vårt land.
          </note>
          <note type="speaker">
            Anf. 67 KRISTER ÖRNFJÄDER (S):
          </note>
          <note>
            Herr talman! Jag har tagit del av den här diskussionen under
            fyra timmar, och företrädare för regeringspartierna har vid ett
            antal tillfällen använt olika argument. Ett exempel som har varit
            återkommande är sänkningen av restaurangmomsen, och jag blir lite
            förvånad när man använder just den som ett bra exempel på en lyckad
            satsning.
          </note>
          <note>
            I mitt hemlän var Alliansens samtliga partiföreträdare för några
            veckor sedan med på gemensamma presskonferenser där de beskrev
            hur lyckat det här är, ungefär samma tongångar som vi har hört
            här i dag. De kunde peka på att den här satsningen har gett 6
            000 arbetstillfällen. Och det ska man inte förakta. Men jag vill
            å andra sidan inte säga att det är en lyckad satsning om man tänker
            sig den här situationen: Regeringen har tillsammans med sina kamrater
            i riksdagen anslagit 5,25,3 miljarder och 6 000 har blivit anställda.
            Räknat per arbetstillfälle blir det 900 000 kronor.
          </note>
          <note>
            Eftersom finansministern i så många andra sammanhang säger att
            statens resurser är begränsade och att man därför måste vara väldigt
            aktsam med dem tänker jag som så: 900 000 per arbetstillfälle
            fanns det inte något annat sätt som hade kunnat ge ett bättre
            utfall än att sänka restaurangmomsen?
          </note>
          <note>
            Om jag hade lagt motsvarande pengar på kommunala arbetstillfällen
            hade det blivit betydligt fler än 6 000. Förmodligen hade det
            blivit åtminstone tre gånger så många.
          </note>
          <note>
            Överläggningen var härmed avslutad.
          </note>
          <note>
            7 § Kultur, medier, trossamfund och fritid
          </note>
          <note>
            Föredrogs
          </note>
          <note>
            Anf. 68 GUNILLA CARLSSON i Hisings Backa (S):
          </note>
          <note>
            Herr talman! Varslen duggar tätt runt om i vårt avlånga land,
            och arbetslösheten närmar sig 8 procent. Under nästa år beräknas
            arbetslösheten bli ännu högre än i dag.
          </note>
          <note>
            Tyvärr, herr talman, har vi en borgerlig regering som inte vill
            stoppa denna utveckling utan snarare vill förvärra den ytterligare,
            med ökade klyftor mellan människor som följd och ett Sverige som
            dras än mer isär. Detta vinner ingen på, vare sig medborgarna
            eller Sverige som nation.
          </note>
          <note>
            I ljuset av det har vi socialdemokrater lagt en budgetmotion
            på riksdagens bord som ser den verklighet vi befinner oss i och
            som lägger fram förslag om en aktiv jobb- och utbildningspolitik.
            Vi socialdemokrater tror att man genom en aktiv politik kan påverka
            utvecklingen i en annan riktning.
          </note>
          <note>
            Även i dag, herr talman, när vi debatterar budgeten för kultur,
            medier, trossamfund och fritid kan man se att den socialdemokratiska
            budgetmotionen inom detta område har satsningar på jobb och utbildning
            för att minska klyftorna. Vi vet att en satsning inom detta område
            inte bara möjliggör för fler att ta del av eller själva delta
            i till exempel kultur eller idrott, utan det genererar också arbetstillfällen
            för en hel del människor.
          </note>
          <note>
            Herr talman! Bland dem som är arbetslösa är ungdomar under 25
            år en stor grupp. En del av dessa ungdomar saknar grundskola eller
            gymnasieutbildning. För att stå starka i framtiden måste vi i
            Sverige konkurrera med hög kompetens och goda arbetsvillkor och
            inte med låga löner.
          </note>
          <note>
            Den borgerliga regeringen har gjort en extra satsning på folkhögskolorna,
            vilket vi socialdemokrater tycker är bra. Vi vet dock att behovet
            är mycket större. Därför, herr talman, satsar vi socialdemokrater
            60 miljoner kronor mer än regeringen på utbildningsplatser inom
            folkhögskolan. Det skulle ge ytterligare 1 000 utbildningsplatser
            inom folkhögskolornas verksamhet.
          </note>
          <note>
            Folkhögskolornas pedagogik ger oftast bra resultat och gör att
            fler får möjlighet till en examen som kan leda vidare till fortsatta
            studier eller jobb. Detta anser vi är så mycket bättre än att
            placera människor i fas 3 en verklighet för allt fler unga människor
            i det borgerligt styrda Sverige.
          </note>
          <note>
            För oss socialdemokrater har folkbildningen en viktig plats i
            ett demokratiskt samhälle. Att få mötas, ta del av andras erfarenheter
            och dela med sig av sina egna och lära sig om nya saker är en
            nödvändighet för att ett samhälle ska utvecklas. Vi vet också
            att det på många orter är folkbildningen som står för den kultur
            som man har i sitt närområde, med studiecirklar, föreläsningar
            och kulturarrangemang.
          </note>
          <note>
            Att folkbildningen ska vara fri och frivillig är en viktig princip
            och att det är folkbildningen själv som ska bestämma vad man vill
            göra utifrån de syften som riksdagen beslutar om.
          </note>
          <note>
            Därför, herr talman, blir jag lite orolig när Litteraturutredningen
            i sitt betänkande vill öronmärka 30 miljoner av folkbildningens
            anslag för ett läslyft. Eftersom utredningen inte fick lägga fram
            några förslag som kostar pengar förstår jag att den inte hade
            så många val. Men vill man göra något för att öka läsandet måste
            man också vara beredd att lägga resurser på det.
          </note>
          <note>
            Vi har under många år sett att läsförståelsen minskat. Jag har
            vid ett flertal tillfällen under flera år debatterat denna oroande
            utveckling med kulturministern, men hon har inte velat göra något
            åt det.
          </note>
          <note>
            Vi socialdemokrater ser kopplingen mellan minskad läsförståelse
            och sämre resultat i skolan, och därför gör vi också stora satsningar
            inom skolans område. Inom kulturutskottets ansvarsområde satsar
            vi dessutom 10 miljoner kronor mer än regeringen på ett läslyft.
          </note>
          <note>
            I dag har vi kunnat ta del av ytterligare rapporter som visar
            att svenska barns läsförmåga minskar, så här behöver något verkligen
            göras.
          </note>
          <note>
            I den socialdemokratiska budgeten görs som sagt också stora satsningar
            på utbildningsområdet. Här lägger vi 3 miljarder mer än regeringen.
          </note>
          <note>
            Forskningen visar att lusten att läsa är viktig för läsförmågan.
            För barnens del är föräldrarnas inställning till läsning och högläsning
            betydelsefull. Svenska barn har dock allt sämre tillgång till
            böcker i hemmet och färre läsande förebilder.
          </note>
          <note>
            Vi föreslår också att regeringen tar fram en nationell handlingsplan
            för läsfrämjande, för vi tror att alla krafter måste samlas för
            att genomföra ett läslyft för Sverige. Det är viktigt att involvera
            folkrörelserna: fackföreningsrörelsen, idrottsrörelsen och det
            ideella föreningslivet. Kan vi till exempel få idrottsklubbarnas
            A-lagsspelare att engagera sig i att få de yngre killarna och
            tjejerna att läsa mer skulle det ha betydelse för en hel del barn.
            Dessa spelare är oftast barnens stora förebilder.
          </note>
          <note>
            Jag vill också poängtera vikten av att alla har tillgång till
            bibliotek och avgiftsfria lån. Vi föreslår i vår budgetmotion
            att Kungliga biblioteket får i uppdrag att utarbeta en biblioteksstrategi
            och bibliotekspolitik.
          </note>
          <note>
            I dag ser vi att många skolor struntar i att erbjuda sina elever
            ett skolbibliotek, trots att det står i skollagen. Kvaliteten
            på skolbiblioteken är också väldigt varierande allt från en ensam
            bokhylla med några få böcker till ett ordentligt bibliotek med
            klassuppsättningar av böcker och utbildad personal.
          </note>
          <note>
            Därför vill vi socialdemokrater att Kungliga biblioteket också
            ska ta fram en strategi som ska se till att inga skolhuvudmän
            bryter mot skollagen och att kvaliteten höjs.
          </note>
          <note>
            Herr talman! I förra årets budgetbetänkande fanns det ett tillkännagivande
            till regeringen om att återkomma till riksdagen i årets budget
            med en lösning på scenkonstpensionerna. Det regeringen skriver
            i årets budgetproposition är att arbetsmarknadens parter bör ta
            över ansvaret för att genom kollektivavtal reglera pensionsvillkoren
            på scenkonstområdet. Man skriver också att beredning av att införa
            en sådan ordning pågår i Regeringskansliet och att regeringen
            avser att återkomma till riksdagen i frågan. Man skriver dock
            inte när man tänker återkomma.
          </note>
          <note>
            Detta är anmärkningsvärt efter flera tillkännagivanden från ett
            enat utskott och dessutom i en fråga som kulturministern var väldigt
            tydlig med att hon skulle lösa om hennes parti kom i regeringsställning.
            Nu har det gått sex år, man har lagt fram sju budgetpropositioner
            och Lena Adelsohn Liljeroth har varit minister i sex år.
          </note>
          <note>
            Är det då inte dags att komma med en lösning på den här frågan?
            Kanske kan kulturministern i dagens debatt ge oss och alla dem
            som är berörda ett svar på när hon mer exakt tänker återkomma
            med en lösning på pensionsfrågan.
          </note>
          <note>
            Svensk scenkonst och flera andra har under många år drivit denna
            fråga eftersom den påverkar deras medlemmar, och jag tycker att
            det är dags för kulturministern att nu ge ett svar på när hon
            tänker komma med en lösning.
          </note>
          <note>
            Herr talman! I förra årets budgetdebatt stod kulturministern
            i kammaren och pratade stolt om den satsning som kallas Kulturarvslyftet.
            Hon sade att det är en satsning med bara vinnare. Jag skulle i
            dag säga att det är ett paradexempel på regeringens misslyckade
            jobbpolitik.
          </note>
          <note>
            Projektet beräknades skapa 4 400 arbetstillfällen varav 1 200
            under 2012. Resultatet hittills är inte ens 10 procent av det
            antal platser som man hade beräknat för 2012. Detta måste väl
            ändå räknas som ett misslyckande.
          </note>
          <note>
            Vi socialdemokrater har oroligt följt projektet under året och
            ställt flera frågor till kulturministern, men hennes svar är hela
            tiden att det är för tidigt att dra slutsatser.
          </note>
          <note>
            Projektet har också fått stark facklig kritik från Sacoförbundet
            Dik.
          </note>
          <note>
            Kulturarvslyftet riktar sig till personer som står långt från
            arbetsmarknaden och har nedsatt arbetsförmåga. En anledning till
            att så få anställningar har kommit till stånd är att kulturinstitutionerna
            inte anser sig ha råd att skjuta till medel från sina ordinarie
            budget för att täcka kostnaderna för att anställa via Kulturarvslyftet.
            De svenska kulturinstitutionerna har ofta en hårt ansträngd ekonomi,
            och det finns inga resurser att ta av för att stödja en arbetsmarknadspolitisk
            åtgärd.
          </note>
          <note>
            När vi i utskottet i förra veckan var på studiebesök på ett av
            statens museer fick vi höra om deras negativa bild av Kulturarvslyftets
            konstruktion medan de däremot lyfte fram det positiva med den
            tidigare socialdemokratiska satsningen Access.
          </note>
          <note>
            Vi socialdemokrater föreslår att Kulturarvslyftet läggs ned och
            att medlen används för att utveckla Accessprojektet som den nuvarande
            regeringen lade ned 2009. Access var både en kulturinsats och
            en jobbskapande reform. Ledorden för projektet var bevara, vårda
            och tillgängliggöra. Access skapades genom att medel tillfälligt
            överfördes från arbetsmarknadsområdet till kulturområdet.
          </note>
          <note>
            Åtgärden var mycket populär bland kulturinstitutionerna, de fackliga
            organisationerna och bland de kulturellt yrkesverksamma. I nya
            Access vill vi öppna för möjlighen för fler institutioner än museer
            och arkiv att delta. Det kan även vara scenkonstinstitutioner
            och ideella föreningar, till exempel riksorganisationer inom kulturområdet.
            Uppdraget bör samordnas av Statens kulturråd.
          </note>
          <note>
            För detta nya Accessprojekt anslår vi 196 miljoner kronor under
            2013 och 2014, varav 122 miljoner i nytt anslag för 2013 inom
            kulturområdet. Medel överförs från Arbetsmarknadsdepartementet
            till Kulturdepartementet.
          </note>
          <note>
            Kulturministern har försökt skapa en bild av att vi socialdemokrater
            genom att lägga ned Kulturarvslyftet skulle vända ryggen till
            de personer som detta vänder sig till. Det skulle vi aldrig göra.
            Här ser vi en mängd andra vägar genom vår aktiva jobb- och utbildningspolitik.
            Vi satsar bland annat på 5 500 föreningsjobb som en möjlig väg
            in på arbetsmarknaden igen. Däremot tycker jag att kulturministern
            har vänt ryggen till genom att hålla fast vid en åtgärd som inte
            håller vad den lovar och där pengar som var avsatta för detta
            nu skickas tillbaka. Är inte det att vända ryggen till?
          </note>
          <note>
            I vår budgetmotion inom kulturområdet finns flera satsningar
            än de som jag redan har nämnt, utöver regeringens budget. Det
            är mer pengar till fria grupper och ökat stöd till arrangörer.
            De ideella arrangörerna är ofta viktiga för att få fler att ta
            del av kultur, och de engagerar många människor som vill arrangera
            festivaler, teater eller konserter. Vi föreslår även en ökning
            på 10 miljoner som ska användas för att stödja internationalisering.
            Ökade möjligheter för internationellt kulturutbyte tror vi är
            nödvändigt för en kreativ kulturutveckling. Vi har också resurser
            till en fri entré-reform för de statliga museerna. Frågan om museerna
            återkommer Isak From till lite senare i debatten.
          </note>
          <note>
            Herr talman! Det skulle kunna finnas en helt annan möjlighet
            att se kulturen som den kraft den är, men då måste det också finnas
            mer politisk vilja. Det finns det i den socialdemokratiska budgetmotionen,
            och det lyfter vi fram i vårt särskilda yttrande i dagens betänkande.
          </note>
          <note>
            Jag vill avslutningsvis yrka bifall till reservation nr 4.
          </note>
          <note>
            I detta anförande instämde Agneta Gille, Peter Johnsson och Per
            Svedberg (alla S).
          </note>
          <note type="speaker">
            Anf. 69 TINA EHN (MP):
          </note>
          <note>
            Herr talman! Det är kulturen som gör oss till människor. Frihet
            är garanti för ett levande kulturliv, och kultur är en del av
            välfärden och demokratin. Kulturen tillhör alla. Alla ska ha möjlighet
            att ta del av både kulturupplevelser och kulturskapande. Vi anser
            att en stor spridning av kulturverksamhet i hela landet måste
            eftersträvas. Kulturpolitiken måste vara en politik för oss när
            vi besöker konsthallar och museer och en politik för kultur som
            ger liv och kraft på människors arbetsplatser och i offentliga
            miljöer som gator och torg, skolor och sjukhus. Kultur i samhället
            ger oss möjlighet att bryta våra åsikter och vrida och vända på
            våra värderingar. Det är en källa till djup och subjektiva insikter
            och det skapar engagemang. Genom att satsa på kultur i samhället
            bygger vi broar mellan människor och generationer. Vi öppnar fönster
            med olika bilder av världen vi delar, och vi öppnar fler dörrar
            för fler möjligheter.
          </note>
          <note>
            I dagens debatt kommer vi att få höra om de satsningar som regeringen
            gör under kulturbudgetens område och om de satsningar som vi andra
            partier, i opposition, skulle vilja genomförs och som vi prioriterar
            i våra budgetar.
          </note>
          <note>
            Mycket av det som man satsar på i kulturbudgeten är sådant som
            även vi i Miljöpartiet kan ställa oss bakom. En del av de satsningar
            som görs är vi tveksamma till, men vi har sagt okej till dem och
            anser att de ska fortsätta. En sådan sak är det som lyftes fram
            i det tidigare anförandet, nämligen det omdiskuterade Kulturarvslyftet.
            Det är mycket få arbeten som har skapats. Det är mycket krångligt,
            sägs det från olika kommuner, och det kostar för mycket. Den kritiken
            tror jag att regeringen också har uppfattat, och jag undrar hur
            man kommer att hantera just det.
          </note>
          <note>
            Det kanske inte blir så våldsamt många arbetstillfällen. Då behöver
            man från regeringen också vara ärlig med att det inte var så enkelt;
            det blev inte någon så stor kulturpolitisk satsning som man hade
            hoppats och tänkt. Det är inte en realistisk bedömning, och det
            har inte gett några 1 200 jobb i år, men kanske ett par hundra
            jobb.
          </note>
          <note>
            Det är begripligt att regeringen vill skapa arbetstillfällen,
            och det är alltid trevligt att kunna presentera en idé som man
            tänker ska ge många arbetstillfällen, men det är allvarligt när
            det blir en felkalkyl och en sådan miss. Från oss är medskicket:
            gör ett omtag.
          </note>
          <note>
            En annan miss man har gjort är att man har missat möjligheten
            att lösa frågan om pensionssystem för den understödda scenkonsten.
            Det är en fråga som är alldeles särskilt pinsam. Den har behandlats
            många gånger och diskuterats i många år. Det handlar om människor
            som i sin professionalitet har usla förutsättningar för få ut
            en pension eller stöd till omskolning när det blir ohållbart att
            fortsätta sin konstnärliga verksamhet som operasångare eller dansare.
          </note>
          <note>
            Scenkonstpensionsfrågan bör få en lösning. Vi är ju överens om
            just den saken, och vi har flera gemensamma tillkännagivanden
            över partigränserna från kulturutskottet i fjol och tidigare och
            från finansutskottet. I den här frågan har Miljöpartiet en gemensam
            reservation tillsammans med S och V.
          </note>
          <note>
            Jag yrkar bifall till reservation 4.
          </note>
          <note>
            I årets budgetmotion från Miljöpartiet fokuserar vi med all rätt
            på de gigantiska hot som världen står inför. Det är klimatförändringar
            och förlust av biologisk mångfald. Allt hänger ihop med hur vi
            människor förvaltar våra gemensamma resurser, hur mycket naturresurser
            vi exploaterar, vilken energianvändning vi väljer och hur vi bygger
            upp gränser och försvar gentemot varandra som människor.
          </note>
          <note>
            Inom kulturområdet som vi debatterar här och nu vill vi möjliggöra
            en satsning på förbättrade villkor för kulturskapare, ett lyft
            för svenskt biblioteksväsen och en förstärkt folkbildning. Kultur
            är viktigt för demokratin.
          </note>
          <note>
            Miljöpartiet värnar de professionella kulturskaparna och konstnärerna
            och vill säkerställa att de har rimliga arbetsvillkor och trygghetssystem.
            Därför har vi gjort en satsning på detta.
          </note>
          <note>
            Som jag sade tidigare tycker vi att ett nytt pensionssystem för
            scenkonstnärerna måste utformas. Den presenterade utredningen
            har förslag på hur man skulle kunna gå till väga. Att regeringen
            och kulturministern inte förmått komma fram med ett konkret förslag
            till årets budget, trots flera tillkännagivanden från kulturutskottet,
            är inte acceptabelt.
          </note>
          <note>
            Miljöpartiet visar även i år att vi värnar om Sveriges kulturskapare
            och vill därför att samtliga konstnärsstipendier ska vara skattepliktiga
            och pensionsgrundande. I vår budget avsätter vi 8 miljoner kronor
            per år för att göra samtliga stipendier skattepliktiga och pensionsgrundande.
          </note>
          <note>
            MU är samlingsnamnet för det statliga ramavtalet för konstnärers
            medverkan och ersättning vid utställning som började gälla i januari
            2009. Det är ett viktigt avtal. MU står för medverkans- och utställningsersättning.
            Trots att dessa avtal finns vittnar flera om att de många gånger
            inte får ersättning enligt modellen. Miljöpartiet menar att goda
            arbetsvillkor för konstnärer innefattar att få ersättning enligt
            avtal. För att stimulera och säkerställa att staten blir en normerande
            kraft i det här sammanhanget ökar vi anslaget med 8 miljoner kronor.
          </note>
          <note>
            Genom att stimulera kulturen skapas också fler arbetstillfällen.
            Som tidigare tycker vi att företags avdragsrätt för konst och
            kultur behöver utredas närmare.
          </note>
          <note>
            När det gäller scenkonstallianserna har vi också lagt förslag
            på ökade resurser. Vi tycker att det är ett bra system. Vi anser
            att scenkonstallianserna utgör en bra förebild för hur en trygg
            arbetsmarknad kan skapas. Vi avsätter 60 miljoner i vårt budgetförslag
            under tre år för att denna verksamhet, eller varianter av den,
            ska kunna omfatta allt fler kulturutövare också utanför branscherna
            musik, dans och teater.
          </note>
          <note>
            När det gäller bibliotek är Sverige ett av de länder i världen
            där biblioteksanvändandet är som störst. Men besöken på bibliotek
            har minskat på många håll, hundratals folkbibliotek har lagts
            ned, och en del boklån minskar. Bibliotekens roll förändras, och
            en framåtsyftande politik behöver utvecklas. Vi behöver kunna
            främja läsning och litteratur på ett nytt sätt, och vi behöver
            kunna hjälpa till att sovra i information.
          </note>
          <note>
            Kungliga biblioteket har ett särskilt uppdrag när det gäller
            att svara för en nationell överblick för att främja denna samverkan
            och driva på utvecklingen inom biblioteksväsendet. Men det har
            inte funnits resurser för att göra verklighet av detta uppdrag.
            Vi i Miljöpartiet har specificerat 10 miljoner per år till Kungliga
            biblioteket för nationell bibliotekssamordning. Dessa medel återfinns
            under utgiftsområde 16.
          </note>
          <note>
            Bibliotekens roll förändras, som jag nämnde, i takt med annan
            utveckling inom utbildning, information och teknik. Även medielandskapet
            förändras snabbt. Det ställer samtidigt mycket höga krav på kompetens
            och kunskapsutveckling. För att biblioteken ska fylla sin funktion
            både i nutid och i framtid krävs välutbildade biblioteksanställda
            med hög informationskompetens. Pedagogisk kompetens har också
            blivit allt viktigare då människor i alla åldrar individuellt
            ska söka upp information och tillföras ny kunskap. Det är bara
            drygt hälften av alla biblioteksanställda som är utbildade bibliotekarier
            i dag.
          </note>
          <note>
            När det gäller bibliotek vill jag passa på att säga något om
            allt det finfina med den biblioteksverksamhet som finns runt om
            i vårt avlånga land, ibland i områden med en tätare befolkning,
            men också i områden som är glest befolkade.
          </note>
          <note>
            Vi har biblioteksverksamhet som är en fantastisk verksamhet med
            engagerade människor som arbetar inom bibliotek. Det är människor
            som tar på sig ett stort samhällsansvar, långt utöver sitt uppdrag.
            På många håll får de täcka upp fler verksamheter som saknas. Biblioteken
            är något slags medborgarkontor. De som arbetar där besitter enorma
            kunskaper och gör ett mycket bra jobb.
          </note>
          <note>
            Biblioteken åker ut till skolorna och i samhället. De har läsecirklar,
            språkkaféer och bokprat, de är med och utvecklar de digitala möjligheterna
            för människor, de är med och ordnar kulturaktiviteter, och de
            servar människor med mycket mer än att tillhandahålla böcker.
          </note>
          <note>
            Biblioteken är dessutom en demokratisk och opolitisk mötesplats.
            Man kan vara ung eller gammal, man kan se ut som man gör och vara
            den man är. Alla är välkomna, och det finns något för var och
            en.
          </note>
          <note>
            Dessutom kan man slippa konsumtionspåverkande reklam som tränger
            sig på alltmer var vi än befinner oss, vad vi än gör eller handlar.
          </note>
          <note>
            Vi i Miljöpartiet är fast övertygade om att bibliotekarierna
            kommer att betyda än mer för samhället och ha en viktigare funktion
            i att bidra till kunskap om kritiskt granskande och om hur man
            hittar rätt information, detta som en kontrast till dem som tror
            att Google kan vara en ersättning för människor att lotsa och
            lära om hur man hittar i en alltmer komplicerad värld. Där har
            vi också gjort en satsning i vårt budgetförslag. Vi specificerar
            20 miljoner som går till den regionala kulturutvecklingen. Detta
            riktas just till bibliotekarierna och deras yrke.
          </note>
          <note>
            En annan fråga är e-boken. Vi tycker att regeringen borde ta
            ett initiativ till en hållbar lösning för e-boken. Detta har vi
            haft en interpellationsdebatt om. Frågan kanske får sin lösning.
            Vi får se.
          </note>
          <note>
            Folkhögskolorna är en viktig del i det svenska utbildningssystemet.
            Sammanlagt 12 000 elever läser in gymnasiekompetens på folkhögskolorna
            varje år. Vi vet också via Folkbildningsrådets utvärderingar att
            de som går vidare från allmän linje på folkhögskola till högre
            studier ofta klarar studierna bra. Vi tycker att det borde finnas
            ännu mer resurser till folkhögskolorna, och vi har föreslagit
            ytterligare 2 000 studieplatser, utöver de 1 000 som regeringen
            lade till i årets budget, framför allt på de allmänna linjerna.
            Vi satsar 120 miljoner per år för detta ändamål.
          </note>
          <note>
            En annan fråga som är aktuell är fristäder. På flera håll i landet
            finns det fristäder upplåtna åt författare som är förföljda i
            sitt hemland på grund av sina åsikter eller sina litterära verk.
            Fristadsarbetet sker i dag i samarbete med Kulturrådet och olika
            regionala och lokala organisationer, Svenska Pen, Icon med flera.
            Miljöpartiet stöder Kulturrådets ambitioner att vidga fristadsbegreppet
            till att omfatta fler konstformer och förföljda kulturarbetare.
            Vi vill tillföra 5 miljoner till Kulturrådets anslag just för
            detta arbete.
          </note>
          <note>
            Jag vill avsluta med att säga följande: Där konsten tar slut
            tar våldet vid.
          </note>
          <note type="speaker">
            Anf. 70 MATTIAS KARLSSON (SD):
          </note>
          <note>
            Herr talman! Jag vill börja med att yrka bifall till de sverigedemokratiska
            reservationerna 1 och 2.
          </note>
          <note>
            Det första som slog mig när jag granskade regeringens och de
            övriga oppositionspartiernas budgetförslag är hur försvinnande
            små de ideologiska skillnaderna är. Det är nästan så att man börjar
            undra om inte Herbert Tingsten, Francis Fukuyama med flera hade
            rätt i sina förutsägelser om historiens slut och ideologiernas
            död.
          </note>
          <note>
            Socialdemokraternas budgetförslag skulle i grova drag kunna sammanfattas
            med att de vill att regeringen ska göra lite mer av det man redan
            gör. De är däremot nöjda med målsättningarna och den ideologiska
            inriktningen på kulturpolitiken. Inom ramarna för de dryga 12
            miljarder som regeringen faktiskt satsar på kulturområdet anser
            de att regeringen har placerat varje krona rätt. De vill inte
            dra in eller omprioritera någon av regeringens befintliga satsningar,
            bara göra lite mer av dem och lägga till ett par nya saker.
          </note>
          <note>
            Visst finns det fortfarande skillnader i några sakfrågor, men
            ingen av dem kan sägas vara särskilt djupt ideologiskt präglad.
            Enligt min bedömning är de ideologiska skillnaderna mellan Socialdemokraternas
            och regeringens budgetförslag inte större än att de skulle kunna
            rymmas inom två falanger i samma parti.
          </note>
          <note>
            Sverigedemokraterna står i detta sammanhang för någonting annat
            och någonting nytt. Vårt intåg i riksdagen innebar att ett nationalistiskt
            och konservativt perspektiv återigen fördes in i kulturdebatten
            och i den svenska politiken. Vi räds inte att göra tydliga prioriteringar,
            vilket också framgår av vårt budgetförslag.
          </note>
          <note>
            Till skillnad från Socialdemokraterna är vi inte alls nöjda med
            regeringens grundläggande inriktning på kulturpolitiken. Därför
            har vi lagt fram förslag om nya kulturpolitiska mål. Vi är inte
            heller nöjda med regeringens prioriteringar inom den befintliga
            utgiftsramen. Förutom att höja utgiftsramen med nästan 300 miljoner
            kronor i syfte att bland annat stärka stödet till idrotten och
            förbättra tillgången till kultur för barn, äldre och funktionshindrade
            föreslår vi en omfördelning mellan anslagen på drygt 300 miljoner
            kronor.
          </note>
          <note>
            Jag ska lämna den ideologiska aspekten av de föreliggande budgetförslagen
            för en stund och i stället fokusera på de konkreta förslag som
            föreligger, och även på dem som inte föreligger, och det finns
            några saker som jag särskilt vill lyfta fram.
          </note>
          <note>
            Idrottspolitiken är ett område som sällan får särskilt mycket
            utrymme i kulturutskottets budgetdebatter. Men i år anser vi sverigedemokrater
            att det finns starka skäl att ändra på det.
          </note>
          <note>
            Vi sverigedemokrater är övertygade om att elitverksamheten och
            basverksamheten förutsätter varandra och utgör omistliga delar
            i upprätthållandet av ett starkt svenskt idrottsliv. Vi har därför
            varit positiva till den elitsatsning som regeringen anslog medel
            till år 2009 i syfte att stärka svensk idrotts internationella
            konkurrenskraft och få fram fler idrottsliga förebilder som kan
            locka barn och unga till idrottens värld.
          </note>
          <note>
            Särskilt glädjande har det också varit att en stor del av dessa
            pengar har kommit handikappidrotten till del. Enligt en rapport
            från Centrum för idrottsforskning gick nästan 15 procent av medlen
            inom ramen för elitsatsningen till just handikappidrotten.
          </note>
          <note>
            Mot bakgrund av bland annat detta är det ytterst beklagligt att
            Sverigedemokraterna är ensamma om att vilja förlänga stödet när
            pengarna nu tar slut i och med årsskiftet.
          </note>
          <note>
            Om man till slopandet av elitsatsningen lägger det faktum att
            regeringen och de övriga oppositionspartierna vägrar att tillmötesgå
            Riksidrottsförbundets vädjan om att få kompensation för pris-
            och löneomräkning innebär det att stödet till idrotten urholkas
            med ca 90 miljoner kronor bara under nästa år.
          </note>
          <note>
            Fortsätter denna urholkning av stödet till idrotten uppger Riksidrottsförbundet
            att man inom en relativt snar framtid kommer att tvingas till
            besparingar inom basverksamheten där bland annat barn- och ungdomsidrotten
            ingår. Det är beklagligt, och det rimmar illa med de övriga partiernas
            utfästelser om att prioritera såväl idrotten som barn och ungdomar.
          </note>
          <note>
            En del av de pengar som regeringen och Socialdemokraterna sparar
            in på bland annat handikappidrott används i stället till att för
            andra gången på relativt kort tid genomföra en kraftig höjning
            av stödet till trossamfund. Från Sverigedemokraternas sida finner
            vi denna prioritering vara anmärkningsvärd av flera skäl. Vi finner
            regeringens motivering till denna kraftiga höjning bristfällig,
            men framför allt ifrågasätter vi tidpunkten för höjningen och
            de signaler som detta riskerar att sända ut.
          </note>
          <note>
            Som ett villkor för att få statsbidrag förbinder sig trossamfunden
            att upprätthålla och stärka de grundläggande värderingar varpå
            samhället vilar. Gång på gång de senaste åren har det dock visat
            sig att många av de skattefinansierade samfunden gör det rakt
            motsatta och att kontrollen av hur bidragen används är minst sagt
            bristfällig. Det har tidigare framkommit hur man inom skattefinansierade
            samfund har liknat homosexuella vid cancersvulster, pläderat för
            införandet av sharialagar i Sverige och spridit propaganda med
            uppmaningar till mord på judar.
          </note>
          <note>
            För cirka ett halvår sedan avslöjade SVT:s Uppdrag granskning
            med hjälp av dold kamera att sex av tio undersökta moskéer pläderade
            för att kvinnor ska underkasta sig sina män och acceptera misshandel
            och sex mot sin vilja. Man visade också hur kvinnor i vissa moskéer
            tvingades att gå in bakvägen och sitta bakom stora draperier utan
            möjlighet att se gudstjänsterna. Mig veterligen har inga av dessa
            kvinnoförtryckande moskéer och samfund blivit av med sitt bidrag.
            I stället väljer regeringen och Socialdemokraterna nu att kraftigt
            öka stödet till dessa samfund.
          </note>
          <note>
            På temat besynnerliga ställningstaganden från regeringen har
            jag också mycket svårt att förstå hur regeringen efter det totala
            fiaskot med Kulturarvslyftet kan välja att bara luta sig tillbaka
            och inte göra någonting för att försöka förbättra situationen
            utan bara hoppas att allting ska lösa sig. Vi Sverigedemokrater
            delar de grundläggande intentionerna bakom Kulturarvslyftet, och
            vi är inte beredda att ge upp grundtanken med verksamheten riktigt
            än.
          </note>
          <note>
            Vi har därför lämnat förslag på hur verksamheten skulle kunna
            förbättras och göras mer attraktiv för tilltänkta arbetsgivare,
            och vi har även tillskjutit medel för detta. Sker det inga förbättringar
            är vi åtminstone beredda att titta närmare på Socialdemokraternas
            förslag om att återinföra Access. Som det är nu gör ju Kulturarvslyftet
            knappt någon nytta alls vare sig som arbetsmarknadspolitisk eller
            kulturpolitisk reform.
          </note>
          <note>
            På samma sätt som vi delar intentionerna bakom Kulturarvslyftet
            delar vi också intentionerna bakom de övriga oppositionspartiernas
            förslag om att återinföra fri-entré-reformen. Vi är beredda att
            längre fram titta närmare även på detta förslag, men vi tycker
            att det är rimligt att först invänta resultatet av tillkännagivandet
            till regeringen om att närmare utreda konsekvenserna av reformens
            slopande. För att möjliggöra en seriös bedömning av förslaget
            vore det också bra om Socialdemokraterna och Vänstern kunde enas
            om vad det faktiskt skulle kosta att införa en sådan reform.
          </note>
          <note>
            Herr talman! Innan jag slutar vill jag också ta tillfället i
            akt att säga några ord om vår omprioritering av medel från mångkulturalistiska
            verksamheter till stärkandet av det svenska kulturarvet och den
            gemensamma svenska identiteten. Just denna prioritering är central
            för vårt budgetalternativ och brukar också leda till en hel del
            missförstånd och starka känslor hos övriga partier.
          </note>
          <note>
            Jag har vid tidigare debatter angett en rad skäl till att det
            svenska kulturarvet och den gemensamma identiteten i samhället
            bör stärkas, men då ämnet är så viktigt vill jag ännu en gång
            försöka förklara grunden till vårt ställningstagande. För att
            åtminstone i någon mån tillmötesgå den rådande tidsandan inom
            kulturpolitiken ska jag denna gång försöka ta mig an ämnet utifrån
            ett så kallat interkulturellt perspektiv.
          </note>
          <note>
            Herr talman! En tid efter den senaste kulturbudgetdebatten här
            i kammaren hade jag förmånen att få följa med delar av kulturutskottet
            på en resa till Japan. Resan gav naturligtvis många fina och intressanta
            upplevelser av olika slag, men också en del insikter och tillfällen
            till politiska observationer.
          </note>
          <note>
            Japan är ett land som i likhet med Sverige har haft ett naturligt
            och frivilligt kulturutbyte med sina grannländer under historiens
            lopp. Trots det hörde jag inte under hela veckan någon av mina
            riksdagskolleger från de övriga partierna på grundval av detta
            ifrågasätta existensen av en särpräglad japansk kultur och identitet.
            Ingen talade om för våra japanska värdar att man på grund av det
            faktum att inspirationen till teceremonin kommit från Kina, att
            den japanska konsten har låtit sig inspireras av Korea och att
            buddhismen ursprungligen härstammar från norra Indien egentligen
            skulle kunna säga att endast barbariet är urjapanskt, och resten
            av utvecklingen har kommit utifrån. Och tur var det, för det hade
            varit ganska oförskämt och dessutom fel i sak.
          </note>
          <note>
            I samband med resan till Japan gjorde jag även några andra observationer
            som jag menar åtminstone till stora delar har en gemensam förklaring.
          </note>
          <note>
            För det första noterade jag när jag läste på inför resan att
            Tokyo räknas som världens kanske mest säkra storstad. I Wikitravels
            reseguide över Tokyo läste jag till exempel: Tokyo är förmodligen
            en av de tryggaste storstäder du någonsin kommer att besöka, och
            Japan i allmänhet är ett av världens tryggaste länder att vistas
            i. Den absoluta merparten av alla resenärer, inklusive ensamma
            kvinnor, kommer inte att mötas av några som helst problem när
            de går runt på gatorna sena kvällar och nätter. Gatukriminalitet
            är extremt ovanligt och tycks trots de redan låga nivåerna vara
            på väg att minska.
          </note>
          <note>
            För det andra noterade jag att Japans moderna historia tycks
            ha varit förskonad från de våldsamma klassmotsättningar som präglat
            många andra länder.
          </note>
          <note>
            För det tredje fick jag under utskottets besök vid Tokyos katastrofberedskapscenter
            se en mycket rörande utställning bestående av teckningar av japanska
            barn som skildrat sina upplevelser under den senaste jordbävnings-
            och tsunamikatastrofen. Givetvis fanns där teckningar av rädda
            barn som gömde sig under ett bord under jordskalvet, men det fanns
            också teckningar som skildrade den enorma solidaritet, hjälpsamhet
            och beslutsamhet som det japanska folket uppvisade under katastrofen
            och som väckte omvärldens beundran.
          </note>
          <note>
            En teckning som berörde mig särskilt djupt var gjord av en liten
            flicka och visade hur hon lugnt stod arm i arm med sina grannar
            i alla åldrar och mötte den anstormande flodvågen. Personalen
            vid svenska ambassaden i Tokyo berättade för mig om den fantastiska
            samhörighetskänsla och hjälpsamhet som präglade landet under katastrofen.
            Bokstavligt talat alla delar av det japanska samhället hjälpte
            till. I stället för att ta tillfället i akt att råna och plundra
            avbröt till exempel den japanska maffian sin vanliga verksamhet
            och hjälpte till med räddningsarbetet.
          </note>
          <note>
            Vid samtal med Japankännare både under och efter resan har jag
            fått bekräftat att tryggheten, frånvaron av djupgående gruppmotsättningar
            och solidariteten i katastrofsituationer samtliga kan kopplas
            till karaktären på den japanska kulturen och även till själva
            förekomsten av en stark gemensam kultur och identitet, som delas
            av nästan alla medborgare i samhället.
          </note>
          <note>
            Detta säger mig att kultur är någonting mer och viktigare än
            bara estetiska upplevelser, att det spelar en enorm roll vilken
            eller vilka kulturer det är som präglar ett land, att en gemensam
            kultur bidrar till att upprätthålla en gemensam identitet och
            att en stark gemensam identitet i sin tur befrämjar socialt kapital,
            solidaritet, stabilitet, trygghet och skydd för svaga grupper.
            Gemensam kultur och identitet kan göra så att ett barns främsta
            minne av en naturkatastrof blir gemenskap och hjälpande grannar.
          </note>
          <note>
            Samtidigt skulle frånvaron av en gemensam kultur och identitet
            och ett obefintligt socialt kapital sannolikt kunna leda till
            att samma barns minne av samma naturkatastrof i stället hade blivit
            otrygghet, våld, sönderfall och plundring. Detta är grunden till
            Sverigedemokraternas kulturpolitiska prioriteringar och våra satsningar
            på att stärka den svenska kulturen och identiteten.
          </note>
          <note>
            Herr talman! Bortsett från Kristdemokraterna, som hittills har
            föredragit att citera sig själva, har det blivit något av en tradition
            att i samband med kulturdebatterna här i kammaren citera någon
            författare eller läsa upp en dikt. Som min sista gärning i egenskap
            av kulturpolitisk talesperson för mitt parti skulle jag därför
            vilja läsa upp ett litet utdrag ur den finaste dikt jag känner
            till om svenskt kulturarv. Dikten heter Utblick och är skriven
            av den småländske bondepoeten Pälle Näver.
          </note>
          <note>
            Anf. 71 GUNILLA CARLSSON i Hisings Backa (S) replik:
          </note>
          <note>
            Herr talman! Det är intressant att Mattias Karlsson inte ser
            några skillnader mellan borgerlig kulturpolitik och socialdemokratisk
            kulturpolitik, vilket han lyfte fram i talarstolen. Jag tycker
            att han ska läsa våra motioner. Det är stora skillnader. Vi gör
            en hel del satsningar som regeringen inte gör. För oss är det
            självklart att kulturpolitiken är en del av en välfärdspolitik
            och att alla ska ta del av kultur, inte bara några få.
          </note>
          <note>
            Jag tänker dock inte ägna tiden åt att diskutera socialdemokratisk
            och borgerlig kulturpolitik, utan jag tänkte ställa en fråga till
            dig, Mattias Karlsson. Det är intressant att du själv lyfter fram
            Japan. Nu var jag inte med på den resan, men du lyfter fram detta
            med solidariteten men bara solidaritet i ett samhälle, i ett land.
          </note>
          <note>
            För oss socialdemokrater handlar solidaritet också om att ställa
            upp för varandra över nationsgränserna. Solidariteten kan inte
            stanna vid Sveriges gränser, utan den måste finnas med alla människor.
            I detta fall lyfte du upp att det hade varit jordbävning, men
            vi vet att i många delar av världen flyr människor från krig och
            annat. För oss som socialdemokrater är det självklart att vi då
            också ska hjälpa till så att solidariteten inte stannar inom vissa
            landsgränser.
          </note>
          <note>
            Jag tycker att det är intressant att se vad som står i den motion
            som ni skriver om att de mångkulturalistiska verksamheterna ska
            läggas ned. I den dikt som du läser upp talar du om utblicken.
            För mig är utblicken också att se vad det är som händer runt omkring
            oss och att vi kan ta intryck av det. Du lyfte fram att du tog
            intryck av din resa till Japan. Ser inte Sverigedemokraterna att
            det är viktigt att vi jobbar med utblick på olika sätt?
          </note>
          <note type="speaker">
            Anf. 72 MATTIAS KARLSSON (SD) replik:
          </note>
          <note>
            Herr talman! Det jag sade var att det visserligen finns skillnader
            mellan Socialdemokraternas politik och den borgerliga politiken
            men att de inte är av någon ideologisk karaktär. Det handlar i
            första hand om att Socialdemokraterna vill göra lite mer av det
            som regeringen redan gör. Jag ser inte att Socialdemokraterna
            bedriver någon särskilt genomtänkt eller aktiv oppositionspolitik.
            Jag tycker att det är synd, för jag tror inte att det befrämjar
            intresset för den kulturpolitiska debatten bland allmänheten.
          </note>
          <note>
            När det gäller ansvar och solidaritet håller jag fullständigt
            med. Vi har ett ansvar för våra medmänniskor i Sverige men också
            i andra länder. Just därför är det så otroligt viktigt att de
            resurser som vi kan avsätta i detta land till att hjälpa människor
            i andra länder används så effektivt som möjligt. Det handlar om
            de pengar som vi har över efter det att vi har sett till att äldreomsorgen
            funkar, efter det att vi har tacklat hemlöshetsproblem och social
            problematik och efter det att vi har sett till att sjukvården
            och allt det som vi måste göra för att ha ett drägligt samhälle
            här i Sverige fungerar. Dessa pengar måste vi använda så effektivt
            som möjligt. Det är det vi sverigedemokrater gör.
          </note>
          <note>
            Det är därför vi föreslår att vi ska mångfaldiga stödet till
            UNHCR för att kunna hjälpa flyktingar på plats. Det är de som
            lider allra mest, de som har det allra svårast och de som har
            det allra fattigast. Den stora merparten av alla flyktingar i
            världen hamnar i krisområdenas närhet. Men dem vill Socialdemokraterna
            inte göra någonting för. Ni gör ingenting för att hjälpa dessa
            människor. I stället slår ni er för bröstet och känner er goda
            för att ni tar hit en liten rännil av världens flyktingar. Det
            är en liten rännil som relaterat till vår befolkningsmängd skapar
            stora problem här.
          </note>
          <note>
            Er politik går ut på att hjälpa mycket färre än vi vill hjälpa
            samtidigt som den skapar mycket större problem här i Sverige.
            Det är inte solidaritet. Det är bara trångsynthet och självgodhet.
          </note>
          <note>
            Anf. 73 GUNILLA CARLSSON i Hisings Backa (S) replik:
          </note>
          <note>
            Herr talman! Vi lägger en hel del resurser på biståndsarbete
            och annat arbete i andra delar av världen. Men vi ser också att
            vi behöver ställa upp för de människor som flyr från krig och
            annat, och det tycker jag att vi ska vara stolta över i det här
            landet.
          </note>
          <note>
            Jag skulle vilja lyfta upp en annan fråga. Det gäller scenkonstpensionerna.
            Vi var tidigare överens i kulturutskottet om att frågan om scenkonstpensionerna
            måste lösas och att regeringen skulle återkomma. I den budgetproposition
            som har lagts fram till riksdagen har det fortfarande inte kommit
            något konkret förslag om att lösa frågan.
          </note>
          <note>
            Hur ser Mattias Karlsson på detta? Ni har ju ingen reservation
            i frågan. Du sitter alltså lugnt i båten och tycker att det är
            helt okej att frågan om scenkonstpensionerna fortfarande inte
            är löst eller hur ska vi tolka detta agerande från Sverigedemokraternas
            sida?
          </note>
          <note type="speaker">
            Anf. 74 MATTIAS KARLSSON (SD) replik:
          </note>
          <note>
            Herr talman! När det gäller scenkonstpensionerna har jag ingen
            annan uppfattning än att detta måste lösas. Det tillkännagivande
            som gavs till regeringen var att den skulle återkomma med förslag.
            Nu har frågan lämnats över till arbetsmarknadens parter, och det
            förs en diskussion. Vi kommer att följa frågan noggrant, och jag
            hoppas att det så snabbt som möjligt kommer till en lösning. Jag
            tycker att det är bra att arbetsmarknadens parter får vara med
            i processen. Det är en del av den svenska modellen, som jag tror
            att även Socialdemokraterna värnar.
          </note>
          <note>
            För att få med alla i båten och se till att vi har en lösning
            som fungerar och som blir långsiktigt hållbar tycker jag att det
            kan vara värt att vänta ytterligare ett litet tag för att sedan
            få lösningen på plats. De pengar som ni använder här använder
            vi till exempel till att försöka bevara stödet till idrotten.
            Det handlar till exempel om pengar till handikappidrotten som
            ni tar bort. I stället lägger ni dem på att öka stödet till kvinnoförtryckande
            samfund av olika slag. Det tycker jag är en ganska märklig prioritering
            från Socialdemokraternas sida.
          </note>
          <note type="speaker">
            Anf. 75 LARS OHLY (V):
          </note>
          <note>
            Herr talman! Häromveckan kom siffror från Statistiska centralbyrån
            som var lite intressanta för vår debatt här i dag. De visade att
            Sveriges offentliga utgifter för kultur och fritid är de minsta
            i Norden. Det är inte det vi brukar höra från kulturministern,
            som skrytsamt brukar påpeka hur mycket man har höjt anslagen och
            hur mycket pengar man satsar.
          </note>
          <note>
            Det har visat sig att medan Sverige spenderar minst, med 1,2
            procent av bruttonationalprodukten till kultur och fritid, spenderar
            alla andra nordiska länder mer. Mest spenderar Island med 3,7
            procent. Detta förvånar egentligen inte oss som sysslar med kulturpolitik.
            Vi har en regering som i stor utsträckning litar till marknadens
            självreglering och marknadsanpassning, inte bara på kulturområdet
            utan på alla områden. Man ska betala vad det kostar. Vi ska i
            mindre utsträckning solidariskt finansiera sådant som vi ser som
            gemensamma nyttigheter och i stället se välfärd, vari kultur är
            en del, som en privatsak.
          </note>
          <note>
            Detta går igen. Regeringen anser, åtminstone enligt kulturministern,
            att den viktigaste kulturpolitiska reformen de senaste åren är
            jobbskatteavdraget. Detta skulle ha varit jättekul om det hade
            sagts i ett satirprogram, men det har sagts av Sveriges kulturminister.
          </note>
          <note>
            Tanken bakom det är sannolikt att de som får lite mer pengar
            i plånboken genom skattesänkningar får möjligheten att själva
            bestämma om de vill köpa kultur för en viss del av pengarna. Först
            och främst är det en något märklig syn på vilka som behöver tillgång
            till kultur. Det ska tydligen inte gälla arbetslösa, sjuka eller
            pensionärer, som har fått mycket mindre skattesänkningar än alla
            andra. Det ska i första hand gälla de högavlönade, för det är
            de som har fått de största skattesänkningarna. Det är de som ska
            få möjligheten att köpa sig mer kultur, medan många ska få hålla
            till godo med mindre kultur. Detta är ett kulturpolitiskt haveri.
          </note>
          <note>
            Det skulle kunna göras mycket mer. Mot Alliansens marknadsanpassning
            finns det möjlighet att välja en radikal konst- och kulturpolitik
            en politik som inser att kultur är välfärd och att kultur är någonting
            som vi har ett gemensamt ansvar för. Den innebär dessutom att
            kulturyttringar inte ska låta sig styras utan tillåtas att reta,
            provocera och oroa minst lika mycket som de roar och underhåller.
            Men det vill inte regeringen.
          </note>
          <note>
            Den absolut största satsning som regeringen har gjort, det så
            kallade Kulturarvslyftet, har knappt skapat några jobb alls. Det
            är ett fiasko. Det vore klädsamt om kulturministern senare i debatten
            här i dag erkände att det är ett misslyckande och ett fiasko för
            det är vad det är.
          </note>
          <note>
            Men jag tror inte att vi kommer att få höra det. Vi kommer att
            få höra att det är på rätt väg och att det kanske inte har gått
            så fort som man hade trott, men att det så småningom kommer att
            skapa en massa nya jobb. Vi kommer att få höra fler sagor om Kulturarvslyftet
            i stället för konkreta åtgärder för att lyfta kulturens betydelse.
          </note>
          <note>
            En sådan verksamhet, som är avgörande för barns och ungdomars
            möjlighet att själva utöva kultur, är kulturskolan. Det är en
            fantastisk inrättning, som började som den kommunala musikskolan
            och som nu har vidareutvecklats. Men möjligheterna att delta i
            kulturskolans verksamhet är inte lika över hela landet. Det finns
            14 kommuner som inte ens har någon kulturskola. Det är 14 kommuner
            som över huvud taget inte erbjuder sina barn och ungdomar att
            pröva på att lära sig att spela ett instrument, att spela teater,
            att måla och att utöva kultur själva.
          </note>
          <note>
            Sedan finns det andra kommuner som tar så höga avgifter att majoriteten
            av barnen och ungdomarna stängs ute av det skälet. Man skulle
            kunna tro att det är kommuner med svag ekonomi och höga skattesatser
            i Norrlands inland som tar sådana här höga avgifter till kulturskolan,
            men så är det inte alls. Högst avgifter tar de moderatstyrda kommunerna
            runt Stockholm. Lidingö och Täby tar 1 700 kronor per barn och
            termin för kulturskolans verksamhet. Det visar den moderata synen
            på kulturen och kulturskolan. Det är någonting som de som har
            råd får ägna sig åt. En ensamstående morsa med tre ungar skulle
            behöva punga ut med 5 100 per termin, vilket är en omöjlighet
            för de allra flesta människor i dagens ekonomiska verklighet.
          </note>
          <note>
            Vi vill att kulturskolan på sikt ska bli avgiftsfri, och vi vill
            lagstifta om att den ska finnas i alla kommuner. Där står kulturministern
            tomhänt och ointresserad.
          </note>
          <note>
            Ett annat anslag som jag menar är viktigt att lyfta upp och som
            hittills inte har nämnts i debatten är folkbildningsanslaget.
            Folkbildningsfrågorna ligger ju inom vårt ansvarsområde. Just
            nu är det så att om en folkhögskola anordnar nya kurser får den
            konkurrera med alla andra folkhögskolor eftersom bidraget är fast.
            Det innebär att man måste konkurrera ut någon annan folkbildningsverksamhet
            för att kunna starta en ny. Det händer ju att folkbildningsverksamhet
            läggs ned, och det händer att ny startas. Men i dagens situation
            är det väl orimligt om inte de som vill studera får möjligheter
            att göra det. Därför vill vi höja folkbildningsanslaget med 50
            miljoner kronor.
          </note>
          <note>
            Dessutom är kulturen beroende av att de som utövar den har goda
            villkor. Kulturarbetarna måste uppskattas för det arbete de gör.
            Enligt Konstnärsnämnden är det en av de sektorer i samhället där
            de som arbetar där har de sämsta villkoren. De är hänvisade till
            låga, osäkra inkomster. De har mycket små möjligheter att planera
            sin ekonomi. Det är alltså en sektor som präglas av hängivna,
            ideellt arbetande människor som gör sitt bästa för att bidra till
            utvecklandet av kultur. Här behöver mycket mer göras. Det behövs
            naturligtvis mer pengar till centrumbildningarna och allianserna
            som i någon mån kan förbättra villkoren för kulturarbetare, framför
            allt under deras långa arbetslöshetsperioder. Men här behövs också
            en annan politik när det gäller a-kassan. A-kassan och de försämringar
            som regeringen har gjort av den har slagit hårdare mot kulturarbetarna
            än mot många andra i vårt samhälle.
          </note>
          <note>
            Dessutom är det pinsamt att ni inte har lagt fram ett förslag
            om scenkonstpensionerna. Det är pinsamt att ni inte har kommit
            med ett förslag trots en enig riksdag och trots att samtliga här
            närvarande borgerliga kulturpolitiker gick upp i den förra kulturpolitiska
            debatten och sade att detta ska lösas. Det är riktigt uselt eftersom
            detta riskerar att leda till mindre verksamhet. Det riskerar att
            leda till mindre kultur för pengarna. Nu står teatrar och institutioner
            där och frågar sig om de har råd med sina pensioner eller om de
            måste minska sitt kulturutbud för att få råd med dem.
          </note>
          <note>
            Herr talman! Att kultur ska vara tillgänglig innebär inte att
            den ska vara lättviktig, lättsam och lätt att ta till sig, utan
            det innebär att alla ska ha möjlighet att ta del av den.
          </note>
          <note>
            Ett av de bästa besluten som fattades av det rödgröna samarbetet
            på det kulturpolitiska området fattades på Vänsterpartiets initiativ,
            och det innebar att vi avskaffade entréavgifterna till de statliga
            museerna. Det var en formidabel succé. Det innebar att alla de
            kultursamlingar som finns på våra museer plötsligt tillgängliggjordes
            för oss alla som äger dem tillsammans. Det ökade antalet besök
            på museerna. Det gav nya besökare. Det var inte så att de som
            gick förut nu gick några fler gånger, utan det var nya besökare
            som hittade fram till museerna. Att en av regeringens första åtgärder
            på det kulturpolitiska området efter valet 2006 var att avskaffa
            den fria entrén var ett slag mot arbetet med att tillgängliggöra
            kultur. Därför avsätter Vänsterpartiet 120 miljoner till fri entré
            inte bara på de statliga utan också på de regionala och kommunala
            museerna.
          </note>
          <note>
            Vi vill dessutom tillgängliggöra lokaler så att människor med
            olika typer av funktionshinder får möjlighet att ta del av det
            kulturutbud som skapas.
          </note>
          <note>
            Herr talman! På det här sättet skulle man kunna fortsätta på
            område efter område och visa hur regeringen är blind inför verkligheten,
            i princip tom och innehållslös på förslag och nästan inte ens
            inser när de förslag man har lagt fram och genomfört har misslyckats.
            Fiaskot med Kulturarvslyftet är i regeringens egna ögon fortfarande
            en framgång.
          </note>
          <note>
            Det finns en annan väg. Det finns en möjlighet att både satsa
            pengar på kultur och inse kulturens betydelse som välfärdsfråga
            för alla i vårt land, och den vägen vill Vänsterpartiet beträda.
          </note>
          <note type="speaker">
            Anf. 76 Kultur- och idrottsminister LENA ADELSOHN LILJEROTH (M):
          </note>
          <note>
            Herr talman! Inför det kommande året fortsätter regeringen att
            utveckla och fördjupa kulturpolitiken utifrån prioriteringarna
            att stärka barns och ungas rätt till kultur, förbättra villkoren
            för den nyskapande kulturen och utveckla kulturarvet för framtiden.
          </note>
          <note>
            Omvärlden fortsätter att präglas av ekonomisk oro och turbulens.
            Detta påverkar oundvikligen också ett litet, öppet och exportberoende
            land som Sverige. Men Sverige har trots detta, som ett av få länder
            i Europa, kunnat öka sin kulturbudget varje år sedan Alliansen
            tillträdde 2006. Detta har varit möjligt tack vare en ansvarsfull
            ekonomisk politik som ställt krav på återhållsamhet och stundom
            svåra beslut för att kunna genomföra viktiga insatser och investeringar
            för framtiden. Många andra europeiska länder är i jämförelse med
            Sverige i en betydligt tuffare situation och genomför i detta
            nu drastiska nedskärningar på kulturområdet.
          </note>
          <note>
            I budgetpropositionen för 2013 föreslår regeringen att kulturbudgeten
            även nästa år ska fortsätta att öka. I en situation där andra
            tvingas prioritera vilka nedskärningar som måste göras kan vi
            i stället prioritera investeringar och satsa mer på kultur.
          </note>
          <note>
            En sådan investering för framtiden är att vi från och med nästa
            år föreslår en utbyggnad av Skapande skola till förskoleklass.
            Satsningen kommer då att uppgå till närmare 170 miljoner kronor
            per år. För mig har Skapande skola och barns och ungas rätt till
            kultur varit en av de allra främsta prioriteringarna för förnyelsen
            av den nationella kulturpolitiken. Min vision är att kulturen
            ska ta mer plats i hela samhället, och då är skolan en självklar
            utgångspunkt. Det är ofta i skolan som många barn och unga får
            sin första kontakt med konst och kultur. Vi vet dessutom att vanor
            och förhållningssätt som etableras tidigt tenderar att hålla i
            sig resten av livet. Barn och ungdomar har rätt att själva få
            skapa och delta i kulturlivet.
          </note>
          <note>
            Men barns möjligheter skiljer sig kraftigt åt. Skapande skola
            har varit ett sätt att minska dessa skillnader och nå alla barn.
            När jag reser runt i Sverige är det tydligt att det skapande lärandet
            också har inspirerat och stimulerat både lärare och elever. Genom
            Skapande skola har många elever fått möjlighet att utveckla sin
            kreativitet både i och utanför klassrummet. Utvärderingar visar
            också att elevernas självkänsla och självförtroende stärkts.
          </note>
          <note>
            Med stort engagemang har landets skolor, lärare, konstnärer,
            institutioner och framför allt eleverna tagit sig an Skapande
            skola. Satsningen har fått ett enastående genomslag och omfattar
            nu hela grundskolan. Så gott som alla landets kommuner är med,
            och många kommuner har beslutat att satsa ytterligare och bidrar
            med extra medel till kulturverksamhet i skolan. Det är ett imponerande
            arbete som pågår.
          </note>
          <note>
            Som jag ser det har Skapande skola tre vinnargrupper. Först och
            främst är det naturligtvis eleverna men även de lärare som väljer
            att ta aktiv del och därmed får kompetensutveckling. Det är också
            kulturutövarna själva som får uppdrag och chans att möta och engagera
            en helt ny publik. Jag är därför övertygad om att utbyggnaden
            av Skapande skola från grundskolan även till förskoleklass kommer
            att bli en stor framgång.
          </note>
          <note>
            Herr talman! Kulturpolitiken bör ge förutsättningar för allas
            deltagande i kulturlivet vare sig man söker vägar till bildning,
            kulturupplevelser eller till eget skapande. Det ska vara möjligt
            att ta del av ett kulturutbud som präglas av mångfald och hög
            kvalitet, oavsett i vilken del av landet man bor.
          </note>
          <note>
            Den mest genomgående och strukturella utvecklingen inom kulturpolitiken
            sedan regeringen presenterade kulturpropositionen Tid för kultur
            2009 har varit arbetet med att föra besluten om kulturpolitiken
            närmare människor runt om i hela landet. Genom att ge regionerna
            större ansvar och nya möjligheter genomgår kulturpolitiken just
            nu en såväl demokratisk som utvecklingsmässig förnyelse.
          </note>
          <note>
            Den så kallade samverkansmodellen innebär att regionerna, i samverkan
            med staten, är med och utformar den regionala kulturpolitiken.
            Allt fler regioner har anslutit sig till modellen, och från och
            med årsskiftet kommer samtliga Sveriges regioner, med undantag
            för Stockholm, att ingå.
          </note>
          <note>
            Utbyggnaden av modellen har skett successivt, men vi kan nu utifrån
            de första rapporterna och utvärderingarna börja dra lärdomar och
            slutsatser av hur samverkansmodellen fungerat där den har genomförts.
            Förväntningarna har varit många och skiftande. Från regeringens
            sida har dock det i grund och botten varit en demokratireform
            som syftat till att inkludera regionala beslutsfattare, det civila
            samhället, kommuner, kulturutövare och många andra som varje dag
            arbetar i och bidrar till kulturverksamheterna i hela landet.
          </note>
          <note>
            Vi kan nu se att samverkansmodellen har resulterat i nya möten
            mellan kulturskapare, tjänstemän och politiker. Kommuner skriver
            egna kulturplaner för att komplettera de regionala kulturplanerna,
            och samarbetsprojekt över kommungränserna har uppstått. Kulturpolitikens
            roll har också stärkts gentemot andra politikområden.
          </note>
          <note>
            Myndigheten för kulturanalys visar i sin utvärdering att samverkansmodellen
            har stärkt kulturens betydelse och lyft kulturpolitikens betydelse
            i regionerna. Sveriges Radios Kulturnytt genomförde tidigare i
            höstas en kartläggning bland de 16 involverade regionala kulturcheferna
            som talar om att landet sjuder av ett nytt uppvaknat kulturtänk.
            För att vidare citera en av de tillfrågade kulturcheferna: Jag
            tror inte staten var medveten om det engagemang man kom att väcka
            med den här reformen ute i regionerna. Det har fött en helt ny
            dialog. Man har träffats över kulturgränser på ett sätt som man
            aldrig har gjort tidigare.
          </note>
          <note>
            Men detta, mina vänner, var precis den effekt som regeringen
            avsåg, hoppades och trodde på.
          </note>
          <note>
            Totalt omfattar samverkansmodellen fullt utbyggd drygt 1,2 miljarder
            kronor. För att fortsätta den förnyelse och utveckling som samverkansmodellen
            medför i hela landet förstärktes regionerna redan i förra årets
            budget med totalt 75 miljoner kronor under perioden 20122014.
          </note>
          <note>
            I budgetpropositionen för 2013 tillförs regionerna därutöver
            7,8 miljoner per år i särskild uppräkning från och med årsskiftet,
            detta i en tid när flertalet europeiska länder tvingas skära i
            sina kulturbudgetar.
          </note>
          <note>
            Herr talman! Flera viktiga insatser kommer att göras för att
            skapa ett kulturarv för framtiden som bevaras, används och utvecklas.
            Till kulturarvsinstitutioner och museer förs 10 extra miljoner.
            Arbetet med Kulturarvslyftet fortsätter på flera håll i landet
            och gör faktiskt skillnad för de personer som för första gången
            på många år har fått möjlighet till ett jobb, kompetensutveckling
            och arbetskamrater. Vi vet att fler behöver få ta del av Kulturarvslyftet
            och följer därför verksamheten noga för att den ska komma fler
            till del.
          </note>
          <note>
            Dessutom kommer en ny satsning på tillgänglighet att göras för
            att genom digital teknik öka tillgängligheten till kultur för
            personer med funktionsnedsättning.
          </note>
          <note>
            Herr talman! År 2014 kommer att vara ett speciellt år för Kultursverige.
            Umeå kommun kommer då, tillsammans med Riga, att vara Europas
            kulturhuvudstad.
          </note>
          <note>
            Att vara kulturhuvudstad innebär en unik möjlighet att på olika
            sätt bidra till kulturens utveckling såväl lokalt och regionalt
            som nationellt, inom EU och även internationellt. Kulturhuvudstadsåret
            berör många olika politikområden och kommer att ha betydelse för
            hela den regionala och kulturella utvecklingen.
          </note>
          <note>
            De nationella kulturpolitiska insatserna innebär att staten stöder
            kulturhuvudstadsåret med minst 80 miljoner kronor. I budgeten
            för 2013 föreslår regeringen att Umeå kulturhuvudstad får sammanlagt
            75 miljoner kronor i direkt statligt stöd. Till detta kommer minst
            5 miljoner i stöd från Statens kulturråd. Inte minst viktigt:
            Därutöver ger regeringen 22 statliga kulturmyndigheter och institutioner
            förnyade uppdrag att samverka med och stödja Umeås kulturhuvudstadsår.
          </note>
          <note>
            I går högtidlighöll vi Alfred Nobels minne här i Stockholm och
            i Oslo för att uppmärksamma framstående gärningar inom vetenskap,
            litteratur och fredsarbete. Nobelpriset är världens främsta vetenskapliga
            utmärkelse och en betydelsefull institution för Sverige som ett
            land i framkant av forskning, litterär skildring och utveckling.
          </note>
          <note>
            I budgetpropositionen har regeringen meddelat sin avsikt att
            bidra till driften av ett framtida Nobel Prize Center. Statens
            stöd kommer då att uppgå till 30 miljoner kronor från 2018, när
            verksamheten beräknas inledas. Detta center är avsett att inrymma
            Nobelmuseum och lokaler för symposier, bibliotek, seminarier med
            mera. En ny byggnad mitt i Stockholms hjärta kommer att skapa
            nya förutsättningar för att utveckla museiverksamheten till en
            nationell och internationell mötesplats där vetenskap, humanism,
            litteratur och fred i Alfred Nobels anda står i centrum.
          </note>
          <note>
            Avslutningsvis skulle jag vilja säga några ord om kulturens vidare
            betydelse för det samhälle vi lever i. Människans frågor om tillvaron
            är i någon mening eviga. Konsten har sedan begynnelsen imiterat
            känslor och speglat föreställningar, efterliknat vår omvärld och
            gestaltat vår fantasi, befäst våra samhällens värderingar och
            ifrågasatt deras riktighet.
          </note>
          <note>
            Det är därför vi fortfarande spelar grekiska klassiker som Elektra
            och Medea på våra teaterscener, läser August Strindberg och Selma
            Lagerlöf i skolan och vänder oss till såväl kulturhistorien som
            den nyskapande konsten för att sätta våra samtidsfrågor i nya
            perspektiv.
          </note>
          <note>
            Därutöver behövs också ett rikt och fritt kulturliv för att skapa
            och förnya ett demokratiskt, öppet och tolerant samhälle.
          </note>
          <note>
            Kulturell mångfald och bildning stimulerar inte bara den enskilda
            människan såväl intellektuellt som emotionellt utan bidrar också
            till att utveckla det civila samhället och det offentliga samtalet.
          </note>
          <note>
            Det är därför en självklar utgångspunkt att samhället i form
            av offentliga, privata och ideella krafter delar ansvaret för
            kulturens framtid.
          </note>
          <note>
            Kulturpolitiken bidrar till ett kulturliv och ett offentligt
            samtal där djupare mänskliga, sociala och kulturella värden kan
            spridas. På så vis kan en humanistisk människosyn förankras i
            hela samhället.
          </note>
          <note>
            I mötet med kultur som berör oss och som visar andra erfarenheter
            än våra egna påminns vi om vår gemensamma mänsklighet och att
            våra synbara olikheter är mindre än våra likheter.
          </note>
          <note>
            Herr talman! Ett fritt kulturliv gör livet roligare. Men framför
            allt skapar, bevarar och utvecklar det dessa omistliga värden
            som ligger till grund för tolerans och öppenhet mot varandra och
            mot omvärlden.
          </note>
          <note>
            I detta anförande instämde Anne Marie Brodén, Gustaf Hoffstedt,
            Peter Jutterström (alla M) samt Christer Nylander (FP) och Lars-Axel
            Nordell (KD).
          </note>
          <note type="speaker">
            Anf. 77 LARS OHLY (V) replik:
          </note>
          <note>
            Herr talman! När jag började arbeta med de kulturpolitiska frågorna
            här i riksdagen blev jag förvånad över hur missnöjda och kritiska
            kulturarbetarna var mot kulturministern. Jag hamnade ibland i
            den situationen att jag fick försvara kulturministern: Hon är
            inte så dålig som ni säger. Nej, så ond är hon inte.
          </note>
          <note>
            Däremot är hon ganska dålig. Vi är sämst i Norden. Jämfört med
            alla andra nordiska länder är Sverige det land som satsar minst
            på kultur och fritid. Att möta kritik med skryt är måhända en
            mänsklig reaktion. Det kan jag nog ha gjort själv någon gång.
            Då kanske det är bra att man har någonting att sätta bakom de
            skrytsamma orden. Där menar jag att regeringen har väldigt lite
            att komma med.
          </note>
          <note>
            Jag noterade att kulturministern i sitt relativt långa anförande
            inte över huvud taget nämnde kulturskolan, som jag ser som en
            av de främsta möjligheterna för barn och ungdomar att få möjlighet
            att utöva kultur.
          </note>
          <note>
            Kulturministern nämnde inte scenkonstpensionerna, som en enig
            riksdag upprepade gånger har krävt att regeringen ska lösa. Men
            det var för pinsamt för kulturministern, så därför förblev hon
            tyst.
          </note>
          <note>
            När det gäller Kulturarvslyftet blev skrytet som larvigast. Det
            är ett fiasko! Hur många är det nu som har fått jobb med Kulturarvslyftet,
            och hur många var det som ni trodde skulle få jobb?
          </note>
          <note>
            Det är dessutom så att skryta om att Umeå får hälften så mycket
            till Kulturhuvudstadsåret 2014 som Stockholm fick när staden var
            kulturhuvudstad 1998 är lite övermaga, menar jag. Kulturministern
            har en del att bevisa och lite mindre att skryta om.
          </note>
          <note type="speaker">
            Anf. 78 Kultur- och idrottsminister LENA ADELSOHN LILJEROTH (M)
            replik:
          </note>
          <note>
            Herr talman! Det var ord och inga visor. Jag tror att Lars Ohly
            använde ordet skryt tio tolv gånger. Det ligger inte för mig att
            stå och skryta. Men jag är stolt och nöjd över den kulturpolitik
            vi har och den budget som vi i dag diskuterar.
          </note>
          <note>
            Jag är stolt därför att vi varje år sedan regeringen kom till,
            från den tid när Lars Ohly var med och måhända påverkade kulturpolitiken
            via Socialdemokraterna. Jag vet inte vad han fick igenom då. Jag
            är väldigt stolt över vad vi gör trots att detta inte sker i omvärlden.
          </note>
          <note>
            Jag är ännu stoltare över att vi har lyckats förnya kulturpolitiken.
            Det är säkert ingenting som Lars Ohly hade velat se hända. För
            honom var 1974 års kulturpolitik och de målen huggna i sten för
            all framtid.
          </note>
          <note>
            När Lars Ohly i sitt tidigare inlägg talade om solidaritet är
            det ett uttryck som vi nog definierar helt olika. För Lars Ohly
            är solidaritet att han och hans gelikar tar hand om människors
            inkomster och bestämmer vad som är lämpligt för var och en. Det
            är inte min syn på solidaritet.
          </note>
          <note>
            När det handlar om Norden kan vi jämföra oss lite hur vi vill.
            Jag träffar mina nordiska kulturkolleger. Jag vet till exempel
            om den situation som den isländska kulturministern har befunnit
            sig i och hur kärvt det har varit och hur hon har kämpat. Jag
            tycker att hon är värd allt beröm för det.
          </note>
          <note>
            Jag träffar också min danska och min finska kollega som tvingas
            till nedskärningar på kulturområdet. Vi kan räkna hur vi vill,
            men Sverige ligger långt framme. Ska vi jämföra oss med någonting
            annat kan vi i så fall ta hela EU. Där är Sverige och svenskarna
            de mest kulturaktiva i hela Europa.
          </note>
          <note>
            I min nästa replik går jag gärna in på frågor som jag inte hann
            med nu eller i mitt tal. Det gäller exempelvis samverkansmodellen
            eller Kulturskolan.
          </note>
          <note type="speaker">
            Anf. 79 LARS OHLY (V) replik:
          </note>
          <note>
            Herr talman! På slutet undslapp sig kulturministern en ren lögn.
            Det gällde de mest kulturaktiva i hela Europa. SCB mätte inte
            bara hur stor del av bnp som gick till kulturområdet utan också
            hur aktiv befolkningen var. Det visade sig att både islänningar
            och finländare var mer aktiva på kulturområdet än vad svenskarna
            är.
          </note>
          <note>
            Det finns rätt lite grund för skryt och för att stå här att vara
            så liknöjd som kulturministern är. I stället borde kulturministern
            fråga sig: Vad man kan göra för att till exempel tillgängliggöra
            kultur mer?
          </note>
          <note>
            Tydligen har man i budgetprocessen kommit fram till att ett förslag
            man kan genomföra är att ta bort 30 miljoner kronor till taltidningar.
            Det är vad regeringen föreslår. Är 30 miljoner mindre till taltidningar
            ett bra sätt att tillgängliggöra det som är gemensamma nyttigheter?
          </note>
          <note>
            Sedan fick kulturministern en liten applåd från sin lilla hejaklack
            när hon sade att solidaritet är när var och en tar hand om sin
            inkomst själv. Det är den synen som präglar kulturpolitiken, nämligen
            att det inte är ett gemensamt ansvar.
          </note>
          <note>
            Det är inte vi tillsammans som ska se till att kulturen får leva
            och utvecklas. Var och en bestämmer själv vilken kultur man vill
            gynna med sin egen inkomst. De som har mest inkomst får mest makt.
            De som får störst skattesänkningar har mest att säga till om i
            den kulturpolitik som regeringen i marknadsanpassningens namn
            bedriver.
          </note>
          <note>
            Fortfarande sägs inte ett ord om kulturskolan och scenkonstpensionerna
            på grund av att det var för pinsamt, och det görs ett väldigt
            svagt försvar för Kulturarvslyftet. Det är en svag kulturminister
            vi ser i riksdagens talarstol i dag.
          </note>
          <note type="speaker">
            Anf. 80 Kultur- och idrottsminister LENA ADELSOHN LILJEROTH (M)
            replik:
          </note>
          <note>
            Herr talman! Det är lite svårt att svara om Lars Ohly hela tiden
            väljer att föra in nya frågor i sammanhanget.
          </note>
          <note>
            Vi kan ta kulturskolan. Kulturskolan är en viktig institution.
            Jag har själv gått där och spelat, kanske inte med den största
            framgång, men jag har haft glädje av det. Det finns enligt Smok,
            tror jag, i dag elva kommuner som inte har kulturskola, och åtta
            av dem styrs av vänstermajoriteter. Lars Ohly kan till att börja
            med gå hem och börja göra hemläxan där.
          </note>
          <note>
            En helt ny fråga är taltidningarna. Det är intressant. Det är
            rätt symtomatiskt för Lars Ohly. Det var bättre förr. Det var
            alltså bättre med inlästa kassetter där det bara var tillgång
            till 90 minuter av en dagstidning.
          </note>
          <note>
            Vi gör nu ett intåg i den nya världen, Lars Ohly, i den digitala
            världen. Taltidningarna ska bli tillgängliga på ett nytt sätt
            för många fler, och det gäller hela tidningen. Det skulle jag
            vilja säga är en stor förändring.
          </note>
          <note>
            Lars Ohly har flera gånger tagit upp Kulturarvslyftet. Det är
            en viktig satsning. Jag medger också att det varit svårare att
            få det genomslag som vi hade trott. Det innebär inte att jag har
            slutat tro på det eller att jag lutat mig tillbaka, vilket Lars
            Ohly också inledningsvis antydde.
          </note>
          <note>
            Vi för ständiga diskussioner med såväl kulturinstitutionerna
            som Riksantikvarieämbetet och länsstyrelserna. Jag vet att viljan
            finns. Jag vet också att det finns en del stötestenar. Jag kan
            lova Lars Ohly att jag jobbar vad jag kan för att få bort så många
            som möjligt av dem.
          </note>
          <note>
            Eftersom vi har en trevlig tradition att ge en liten julgåva
            här vill jag gärna lämna en bok till Lars Ohly.
          </note>
          <note>
            Anf. 81 GUNILLA CARLSSON i Hisings Backa (S) replik:
          </note>
          <note>
            Herr talman! Jag tog i mitt anförande upp några frågeställningar
            till kulturministern och hade hoppats att hon skulle svara lite
            grann på de frågeställningarna när hon höll sitt anförande. Men
            jag fick inga svar.
          </note>
          <note>
            Därför passar jag på att lyfta upp frågorna igen i ett replikskifte.
          </note>
          <note>
            Det gäller scenkonstpensionsfrågan. Vi har flera tillkännagivanden
            från kulturutskottet om att frågan måste lösas. Kulturministern
            själv, när hon satt i opposition, drev på i frågan och sade att
            hon minsann skulle lösa den om hennes parti fick regeringsmakten.
          </note>
          <note>
            Nu har det, precis som jag sade i mitt anförande, gått ganska
            många år. Under de åren har kulturministern Lena Adelsohn Liljeroth
            haft frågan på sitt bord. Men vi har fortfarande inte sett någon
            lösning.
          </note>
          <note>
            I budgetpropositionen säger man att man ska återkomma. Nu ger
            jag kulturministern chansen att klart och tydligt tala om när
            man tänker återkomma till riksdagen om en lösning på frågan. Det
            är en fråga som väldigt många kulturinstitutioner brottas med,
            för man vet inte hur man ska lösa den ekonomiska delen, vilket
            gör att det blir mindre och mindre verksamhet där ute, eftersom
            frågan inte är löst.
          </note>
          <note>
            Herr talman! Nu ställer jag frågan klart och tydligt: När kommer
            kulturministern med ett konkret svar till oss i riksdagen?
          </note>
          <note type="speaker">
            Anf. 82 Kultur- och idrottsminister LENA ADELSOHN LILJEROTH (M)
            replik:
          </note>
          <note>
            Herr talman! Så sent som i förra veckan, tror jag det var, hade
            Isak From och jag en debatt om just den frågan. Om Gunilla Carlsson
            läser protokollet med den blir nog en del klarare.
          </note>
          <note>
            Det är riktigt som jag också påpekade när Isak From och jag debatterade
            frågan att frågan är svår och segdragen. Den fanns även under
            Gunilla Carlssons tid, när hon satt i majoritet i kulturutskottet.
            Gunilla Carlsson känner igen frågan väl.
          </note>
          <note>
            Det är riktigt att vi tog oss an frågan redan tidigt under förra
            mandatperioden, i hopp om att vi skulle kunna lösa den. Men frågan
            är det tror jag att även Gunilla Carlsson insåg, när Socialdemokraterna
            hade regeringsmakten mer komplicerad än man tror.
          </note>
          <note>
            Det är därför som vi nu i samtal med parterna bland annat har
            kommit fram till att den bästa lösningen är att man tar hand om
            frågan och löser den i kollektivavtal. Det är också en uppfattning
            som bland annat Svensk Scenkonst och de fackliga organisationerna
            delar. De samtalen pågår nu, och vi återkommer så fort som möjligt,
            precis som det står i budgetpropositionen.
          </note>
          <note>
            Jag är lite fundersam över en del som Gunilla Carlsson tog upp
            tidigare. Hon mer eller mindre gjorde oss i alliansregeringen
            skyldiga till att vi inte hade satsat så mycket på läsande.
          </note>
          <note>
            Jag kan konstatera att trots de tråkiga siffror som vi nu får
            när det gäller läsförståelse har vi verkligen gjort en hel del.
            Redan förra mandatperioden gjordes en stor satsning på läsa-skriva-räkna
            i lågstadiet. Vi har gjort skolbiblioteken obligatoriska. Det
            var de inte tidigare. Vi har haft en litteraturutredning som nu
            är ute på remiss och som så småningom kommer att resultera i en
            proposition.
          </note>
          <note>
            Det är långt mer än vad som hände under den tid då Gunilla Carlssons
            partifränder satt i regeringen.
          </note>
          <note>
            Anf. 83 GUNILLA CARLSSON i Hisings Backa (S) replik:
          </note>
          <note>
            Herr talman! Trots den satsning som kulturministern lyfter fram
            visar det sig nu att resultaten dalar ytterligare vad gäller läsförståelse.
            Med andra ord har de satsningar som man har gjort inte gett resultat.
          </note>
          <note>
            Vi satsade också på läsfrämjande verksamhet när vi hade regeringsmakten.
            Nu lägger vi ytterligare 3 miljarder inom utbildningsutskottets
            område, inte minst på att få ned storleken på klasserna. Vi vet
            att det är i de lägre åldrarna som mycket av läsförståelsen grundas
            och där man behöver resurser för att kunna hålla nere klasstorleken.
            Vi gör en hel del satsningar vad gäller läsandet.
          </note>
          <note>
            Men det handlar också om att se hur man kan nå ut till nya grupper.
            Precis som jag lyfte fram i mitt anförande handlar vårt läslyft
            just om att se mängder av andra aktörer som finns för att öka
            läsandet. Jag pratar om fackföreningsrörelsen och idrottsrörelsen,
            och det finns andra delar. Jag tror att biblioteken gör en jättebra
            insats. Men jag tror att de som behöver läsandet kanske inte ens
            tar sig till biblioteket. Då måste vi fråga oss: Var hittar vi
            de grupperna? Det lyfter vi också fram i vårt läslyft som en del
            för att nå ett bättre resultat.
          </note>
          <note>
            I den här repliken skulle jag också vilja fråga om Kulturarvslyftet.
            Vi har väldigt tydligt sagt att vi tycker att det är ett misslyckande.
            Vi vill göra något annat med de resurser som kulturministern väljer
            att lägga på detta misslyckade projekt och satsa på ett nytt Accessprojekt.
            Regeringen tog över det när de fick regeringsmakten efter det
            att vi socialdemokrater hade genomfört Access med ett väldigt
            lyckat resultat. Är man ute på institutioner lyfter de fram det
            som en mycket bra insats som väldigt många använder, medan de
            däremot tycker att Kulturarvslyftet inte är något bra projekt.
          </note>
          <note>
            Varför lyssnar inte kulturministern på institutionerna? Ett helt
            år har gått, och man har inte ens nått upp till 10 procent av
            det som var målsättningen. Är det inte dags att tänka om?
          </note>
          <note type="speaker">
            Anf. 84 Kultur- och idrottsminister LENA ADELSOHN LILJEROTH (M)
            replik:
          </note>
          <note>
            Herr talman! Enligt Sverigedemokraternas Mattias Karlsson råder
            det inte så stora skillnader mellan våra respektive partier, men
            jag tycker nog att det gör det, även om vi delar oron för läsningen,
            fast det kan vi ta i ett separat sammanhang.
          </note>
          <note>
            Access, som Gunilla Carlsson tog upp, var en tvåårig satsning
            avsedd att vara i just två år. När alliansregeringen tillträdde
            2006 såg vi att det fanns stora fördelar, och vi valde därför
            att förlänga Accessatsningen i ytterligare två år.
          </note>
          <note>
            Men Access är något helt annat. Det projektet riktar sig också
            till museiinstitutioner, arkiv och bibliotek, men det handlar
            om akademiker. Enligt det förslag som Gunilla Carlsson och hennes
            parti har lagt fram ska, vad jag förstår, 196 miljoner kronor
            ge 600 jobb. Men det är långt under den lönenivå som den fackliga
            organisation DIK rekommenderar.
          </note>
          <note>
            Det kan knappast vara något som skulle lösa problemen för kulturinstitutionerna,
            om nu Gunilla Carlsson hade tänkt sig det, för det blir en klart
            mer dyrbar reform än Kulturarvslyftet.
          </note>
          <note>
            Som jag sade i en tidigare replik avser jag att fortsätta detta.
          </note>
          <note>
            Det är en fråga som ständigt återkommer i Socialdemokraternas
            kulturpolitik. Jag begriper inte riktigt varför man håller fast
            vid något som inte är så relevant. Det gäller fri entré på museer,
            och då handlar det om 19 museer av de närmare 300 museer som finns
            i Sverige i dag. Då kan vi tala om en rätt orättvis situation,
            om de ska ha så kallad fri entré det var det ju inte under er
            tid, för det gällde bara basutställningar och inte barn och unga
            utan bara ett litet antal i synnerhet som vi nu har fått den nya
            statistiken, som visar att museibesöken fortsätter att öka och
            nu, trots att många museer väljer att ta entré, är uppe på i stort
            sett samma nivåer, vilket är glädjande, under en period då det
            hette att det var fri entré fast det egentligen inte var det.
          </note>
          <note type="speaker">
            Anf. 85 TINA EHN (MP) replik:
          </note>
          <note>
            Herr talman! Kulturministern började med väldigt många fina ord
            om att utveckla och fördjupa kulturpolitiken. En sak som sades
            var att man vill stärka barns och ungas rätt till kultur. Det
            var ganska mycket i anförandet runt barns och ungas rätt till
            kultur, att det ska ta mer plats i samhället och att det ska ske
            i skolan.
          </note>
          <note>
            Jag har varit ute rätt mycket och besökt kommuner och hör ofta
            att de säger att ungdoms- och barnkulturen inte riktigt är på
            agendan när det gäller regeringens politik för barn och unga.
            Det kan jag skicka med.
          </note>
          <note>
            Vi kan titta på den sammanhållna politik som regeringen har,
            där vi har en utbildningsminister som har en viss agenda och en
            kulturminister som har en annan agenda. I så fall håller jag på
            kulturministers agenda när det gäller barns och ungas rätt till
            kultur.
          </note>
          <note>
            Men kulturministern pratar sällan om musik- och kulturskolorna,
            och vi har en utbildningsminister som har plockat bort estetisk
            verksamhet i gymnasiet. Vi har fått en skolbibliotekslag. Men
            den haltar något, eftersom det viktigaste i skolbiblioteken inte
            finns med, nämligen bibliotekariens roll.
          </note>
          <note>
            Sammantaget är det frågor som har med barns och ungas rätt till
            kultur att göra. Jag frågar då kulturministern i det här inlägget
            hur regeringen ser på detta. Regeringens politik måste sammantaget
            lyfta fram barns och ungas rätt till kultur ur ett helhetsperspektiv,
            eftersom det kommer in på många områden.
          </note>
          <note type="speaker">
            Anf. 86 Kultur- och idrottsminister LENA ADELSOHN LILJEROTH (M)
            replik:
          </note>
          <note>
            Herr talman! Jag skulle gärna vilja få veta lite mer konkret
            var Tina Ehn har uppfattat att man inte tar barns kultur på allvar.
            Jag får helt andra signaler, inte minst därför att vi också har
            ständig dialog med våra institutioner. Det står tydligt inskrivet
            i regleringsbrev och instruktioner att barns och ungas rätt till
            kultur är prioriterad. Då handlar det inte bara om att man ska
            ha verksamhet för barn och unga utan också med barn och unga.
            Att få en återkoppling där är väl så viktigt.
          </note>
          <note>
            När det gäller skolbibliotek finns det nu, som Tina Ehn konstaterade,
            en lag, vilket det inte var tidigare. Den har tillkommit under
            alliansregeringens tid. Nu är Litteraturutredningen, som också
            tar upp läsningen i skolan, ute på remiss. Den återkommer vi till,
            precis som jag nämnde för Gunilla Carlsson.
          </note>
          <note>
            Jag kan se en del möjligheter till förbättring för barn- och
            ungdomskulturen. Det gäller inte minst på filmområdet, som kommer
            att debatteras senare i kväll. Här skulle vi absolut behöva se
            någon form av lyft också.
          </note>
          <note>
            Tina Ehn nämnde gymnasieskolan och de estetiska ämnena. De är
            inte försvunna. De är förvisso inte längre obligatoriska, men
            det är fler som väljer de estetiska ämnena i dag än tidigare.
            Vi kan också hämta inspiration och finna problemlösningar i Ungdomsstyrelsens
            rapport om barns och ungas kulturvanor. Jag rekommenderar verkligen
            en läsning av den. Den kom för ett år sedan. Den visar att 1320-åringar
            är väldigt aktiva kulturellt, men det syns inte alltid i statistiken.
            De betecknar dock sig själva som kulturintresserade och kulturaktiva,
            men det är som vanligt ofta så att flickor får mer än pojkar och
            att samhällets resurser inte alltid styrs jämlikt. Det avser vi
            dock att återkomma till.
          </note>
          <note type="speaker">
            Anf. 87 TINA EHN (MP) replik:
          </note>
          <note>
            Herr talman! Det är alltid svårt att generalisera, och det är
            väl något man egentligen ska undvika. Här handlar väl mycket om
            trender. Man upplever att det pratas väldigt lite om barn- och
            ungdomskultur och kanske på en annan nivå. Vi kanske pratar mycket
            om det.
          </note>
          <note>
            En sak man också ser på bibliotek är att de som lånar mest böcker
            är barn och unga, men de har minst utrymme på biblioteken. Det
            är också en intressant iakttagelse som man kan göra.
          </note>
          <note>
            Jag hör ministern prata om det som ska komma. Jag ser fram emot
            de propositioner som ska komma till våren. Jag har väntat länge
            på bibliotekslagen. Vi har väntat på den om public service och
            så vidare. Vi ser fram emot intressanta debatter om olika kulturområden
            här, så att inte denna budgetdebatt blir den enda debatten på
            kulturområdet under hela hösten. Vi vill vara med och lyfta fram
            kulturen och debattera den flitigt. Det är precis det man ska
            göra.
          </note>
          <note>
            Jag avslutar med att önska god jul.
          </note>
          <note type="speaker">
            Anf. 88 Kultur- och idrottsminister LENA ADELSOHN LILJEROTH (M)
            replik:
          </note>
          <note>
            Herr talman! Jag avser också att om en liten stund önska god
            jul.
          </note>
          <note>
            Det finns mycket man skulle kunna önska. Det gör jag också, till
            exempel det som Tina Ehn tog upp när det gäller ytan för barn
            på biblioteken. Vi kan glädja oss åt att det fortfarande i hög
            grad är barn- och ungdomslitteraturen som lånas ut även om vuxenutlåningen
            minskar. Det är återigen en fråga för Litteraturutredningen och
            dess remissinstanser.
          </note>
          <note>
            Jag debatterar gärna kulturpolitik och kommer så fort som det
            blir interpellationer eller enkla frågor eller i den mån kulturutskottet
            kallar. För mig är kulturen och kulturens utväxling, om jag får
            kalla det så, för att kulturen ska ta plats på många fler områden,
            en väldigt angelägen fråga.
          </note>
          <note type="speaker">
            Anf. 89 MATTIAS KARLSSON (SD) replik:
          </note>
          <note>
            Herr talman! Som jag tog upp i mitt anförande är villkoren för
            att trossamfund ska få statsbidrag att man ska upprätthålla och
            stärka de grundläggande värderingar varpå samhället vilar. Då
            tänker sig säkert den vanlige medborgaren att om man bryter mot
            detta villkor får det någon typ av konsekvens. Men nu har det
            under flera års tid uppdagats enstaka fall av missförhållanden,
            och för ett halvår sedan avslöjade SVT:s Uppdrag Granskning att
            det i 60 procent av de moskéer man undersökte i landet pläderades
            för att kvinnor ska underkasta sig män, för att de ska acceptera
            att bli misshandlade och att de ska acceptera att ha sex mot sin
            vilja. Det är som jag tolkar det ett uppenbart brott mot villkoret
            att upprätthålla och stärka de grundläggande värderingar vårt
            samhälle vilar på. Så ser jag det i alla fall.
          </note>
          <note>
            Därför undrar jag: Hur har dessa missförhållanden kunnat undgå
            kulturministern tidigare? Varför får det inga konsekvenser när
            man bryter mot villkoren? Är det en rimlig ordning att man i stället
            för att drabbas av konsekvenser om man bryter mot de villkor som
            man har gått med på belönas med ökade anslag på det sätt som kulturministern
            har valt att göra i årets budget?
          </note>
          <note type="speaker">
            Anf. 90 Kultur- och idrottsminister LENA ADELSOHN LILJEROTH (M)
            replik:
          </note>
          <note>
            Herr talman! Det är riktigt att regeringen är en enhet, men det
            är inte längre jag utan Stefan Attefall som har ansvar för Trossamfundsrådet.
            Jag blir precis lika upprörd som Mattias och de flesta andra i
            den här salen över de uppgifter som kom fram i Uppdrag Granskning
            , om de nu är sanna. Våld är aldrig acceptabelt, inte mot någon,
            och den här formen av våld faller också under allmänt åtal. Men
            den debatten får Mattias Karlsson föra med Stefan Attefall.
          </note>
          <note type="speaker">
            Anf. 91 MATTIAS KARLSSON (SD) replik:
          </note>
          <note>
            Herr talman! Om det inte är acceptabelt måste man på något sätt
            visa det. Man måste sätta ned foten och visa att detta inte är
            tolerabelt i det svenska samhället. Annars sänder man ut väldigt
            konstiga signaler. När man då inte heller drar undan bidragen
            utan faktiskt ökar dem i stället blir det nästan som att man belönar
            de samfund som har misskött sig i stället för att visa att man
            inte tolererar deras beteende.
          </note>
          <note>
            Ett område som man till skillnad från trossamfunden inte satsar
            på från regeringens sida är idrotten. Som jag nämnde i mitt anförande
            urholkar regeringen stödet till idrotten med 90 miljoner kronor
            bara under nästa år. Denna urholkning kommer också att fortsätta
            för varje år som idrotten inte kompenseras för pris- och löneomräkning,
            som Riksidrottsförbundet har vädjat om.
          </note>
          <note>
            Riksidrottsförbundet uppger också att om inget görs åt detta
            kommer man inom en ganska snar framtid att tvingas till besparingar
            på bland annat barn- och ungdomsidrotten. Jag undrar om detta
            är något som kulturministern tar på allvar och vad hon i så fall
            tänker göra åt situationen.
          </note>
          <note type="speaker">
            Anf. 92 Kultur- och idrottsminister LENA ADELSOHN LILJEROTH (M)
            replik:
          </note>
          <note>
            Herr talman! Jag hade nästan hoppats att också Mattias Karlsson
            skulle ge sig in och försvara det förslag om museer man har i
            sitt budgetförslag, men det är möjligt att han tog intryck av
            diskussionen innan och bestämde sig för att inte ta upp den frågan.
          </note>
          <note>
            Idrotten har under den borgerliga regeringen fått ett kraftigt
            ökat stöd. Stödet till idrotten har sedan sekelskiftet 2000 tredubblats.
            Sedan vet jag att det alltid, inom idrotten liksom inom samtliga
            verksamheter, finns en önskan om mer pengar.
          </note>
          <note>
            Jag för regelbundna samtal med Riksidrottsförbundet och har nog
            situationen rätt klar för mig. Det är ingen alarmerande situation.
            Att de vill ha en pris- och löneomräkning har vi diskuterat. Det
            fungerar inte så. Däremot får myndigheten Sisu detta.
          </note>
          <note>
            Idrotten har enligt sina egna önskemål fått en stabil uppräkning,
            det vill säga ett stabilt anslag, i stället för att som tidigare
            vara beroende av Svenska Spel. Det är man inte längre. Det elitstöd
            den tillfälliga satsningen innebar det var uppenbart för idrotten
            att det var en tillfällig satsning kommer att räcka också under
            nästa år. Sedan får vi ta ställning till fortsättningen.
          </note>
          <note>
            Jag ser i dag ingen anledning till oro när det handlar om idrottens
            anslag, däremot i en del andra frågor som berör idrotten, om hur
            man behandlar barn och unga och att barnrättsperspektivet alltid
            ska hållas högt. Den diskussionen finns det stor anledning att
            föra vidare.
          </note>
          <note type="speaker">
            Anf. 93 CECILIA MAGNUSSON (M):
          </note>
          <note>
            Herr talman! Jag vill inleda med att yrka bifall till förslaget
            i betänkandet och avslag på alla reservationer.
          </note>
          <note>
            Alliansen levererar. För sjätte året, som kulturministern sade,
            har vi gett mer pengar till kulturen. Över 12,6 miljarder kronor
            är kulturbudgeten på för 2013.
          </note>
          <note>
            För några veckor sedan publicerade Kulturrådet en sammanställning
            över det offentliga stödet till kulturen, där man redovisade att
            stödet har ökat med 19 procent under en tioårsperiod. Det är ingen
            dålig utveckling. Jag hoppas att Lars Ohly lyssnar på vad Kulturrådet
            säger.
          </note>
          <note>
            23 miljarder per år är det offentliga stödet. Då är det staten
            som står för 43 procent. Landsting och regioner står för 14 procent
            och kommunerna för 41 procent.
          </note>
          <note>
            Vad som inte redovisas i den här rapporten är vad människor själva
            lägger ut på kulturen, människor som köper böcker i bokhandeln,
            som går på musikaler eller som köper tavlor. Det är faktiskt två
            tredjedelar av kulturomsättningen som görs av oss själva, av oss
            skattebetalare. Vi betalar alltså både till det gemensamma och
            till det som vi själva är intresserade av och vill stötta ytterligare.
          </note>
          <note>
            Vi i Alliansen är glada över att vi har kommit så här långt,
            och vi fortsätter på den väg som vi stakade ut i Tid för kultur
            år 2009. Kulturministern har förnämligt tagit upp de satsningar
            som vi har gjort, och oppositionspartierna har haft möjlighet
            att få svar på de frågor som de har.
          </note>
          <note>
            Vi kan nu titta på det betänkande som vi har framför oss. Det
            är 14 beslutspunkter, och det är fyra reservationer. Intresserade
            som har följt kulturdebatten kan tro att oppositionen har massor
            med alternativ till den rådande politiken, men i betänkandet får
            man leta länge innan man ser att de har någon avvikande mening.
            Det är mycket snack och lite verkstad i den oppositionen.
          </note>
          <note>
            Det låter på oppositionspartiernas företrädare som att de har
            hur mycket mer pengar som helst. Men inget av partierna i oppositionen
            har mer än 3 procent i ökade anslag till kulturen. Därför undrar
            man. Det är mycket prat och lite verkstad. Det tycker jag är tråkigt.
          </note>
          <note>
            Flera har sagt att vi ska citera kända verk, herr talman. När
            jag hör om kulturen tänker jag på björnen Baloo i Djungelboken
            . När han hör Mowgli försöka ryta säger han: tss, tss, tss, tss.
          </note>
          <note>
            Det var mitt citat, herr talman.
          </note>
          <note>
            Jag börjar med det största partiet i oppositionen, Socialdemokraterna.
            De pratade nästan mest. De har 322 miljoner kronor utöver vad
            regeringen har. På det kommer de trea i ökning.
          </note>
          <note>
            Där måste den politiska kompassen ha fått fnatt, för Socialdemokraterna
            kräver att Kulturarvslyftet ska avslutas. Man tar då från dem
            som verkligen står i utanförskap och vill ge till dem som faktiskt
            är på arbetsmarknaden. Jag och vi i Alliansen säger inte att kulturarbetare
            är de som har det bäst på arbetsmarknaden. Men här handlar det
            om att ge dem som står långt från arbetsmarknaden en möjlighet
            att gå från utanförskap till innanförskap. Jag trodde aldrig att
            detta skulle drabba socialdemokrater.
          </note>
          <note>
            Jag skulle vilja höra hur Gunilla Carlsson har tänkt med detta,
            att ta från dem som inte har någon möjlighet på arbetsmarknaden.
            Vad ska de 400 personer som redan har fått anställning inom Kulturarvslyftet
            göra med socialdemokratisk politik? Vad ska Gunilla Carlsson göra
            med dem? Ska hon kasta ut dem i utanförskap igen? Det skulle vara
            mycket intressant att höra.
          </note>
          <note>
            Nyskapande kulturpolitik är inte Socialdemokraternas stora grej.
            80 miljoner kronor läggs på att tvinga museerna att ha fri entré
            igen. 80 miljoner kronor är inte ens full kostnadstäckning. Man
            får faktiskt in 100 miljoner kronor varje år på entréavgifter.
            Hur ska museerna göra då? Det skulle vara jättebra att få höra
            det av Gunilla Carlsson.
          </note>
          <note>
            Det här är ungefär de stora skillnaderna i budgetförslaget.
          </note>
          <note>
            Nummer två, herr talman, på min lista är Miljöpartiet. De ligger
            närmast Alliansen med 245 miljoner kronor i ökning. Miljöpartiet
            tycker att Kulturarvslyftet nog är en ganska bra idé, bara det
            får lite fart, precis som vi har sagt. Miljöpartiet anser inte
            att fri entré är någon bra grej, och vi är glada över att man
            har insett detta.
          </note>
          <note>
            Men vad jag gärna skulle vilja ha reda på är hur Miljöpartiet
            har tänkt om de 2 000 extra folkhögskoleplatser som man har i
            sitt budgetförslag. Hur skulle folkhögskolorna på ett år kunna
            ordna detta när det är 1 000 mer än vad folkhögskolorna själva
            säger att de kan mäkta med på en betydligt längre tid. Det skulle
            vara intressant att höra.
          </note>
          <note>
            Herr talman! Det tredje partiet i oppositionen är Vänsterpartiet.
            De har såklart mest i sin plånbok. De har 371 friska miljoner
            i sitt förslag. Men vad de ska använda de här till är jättesvårt
            att läsa ut i deras motion.
          </note>
          <note>
            Vi har hört Lars Ohly stå här och tala om kommersialismens skadliga
            verkningar under sitt anförande och i replikskiftet. Men det skulle
            vara intressant att få höra lite mer detaljerat vad man har tänkt
            göra med de här pengarna. Jag kan gissa att Lars Ohly vill tvinga
            museerna till fri entré, och där är man överens med S. Men några
            andra svar är det svårt att uttyda.
          </note>
          <note>
            Partiets övriga skuggbudget präglas av chockhöjning av skatter
            som kortvarigt ger mer pengar till filmstöd, folkbildning och
            regionalt kulturstöd men som skulle bli ett dråpslag för den enskilde
            konsumenten.
          </note>
          <note>
            Det sista partiet, herr talman, är Sverigedemokraterna. De kommer
            på tredje plats med 288 miljoner kronor mer än regeringen. När
            jag läser motionen är det nästan som att höra Lars Ohly på den
            gamla goda tiden. Det är väldigt mycket antikapitalistiskt och
            solidariskt i bred vänsterpolitisk mening. Det skulle vara intressant
            att diskutera den frågan mer, men jag ser att min tid rinner ut.
          </note>
          <note>
            Sammanfattningsvis, herr talman, ser jag en enad allians. Vi
            är fyra partier. Vi har olika uppfattningar. Men vi har en enad
            politik som vi ständigt arbetar med. Mot detta står en opposition,
            fyra partier, som inte är enig om någonting.
          </note>
          <note type="speaker">
            Anf. 94 LARS OHLY (V) replik:
          </note>
          <note>
            Herr talman! När Cecilia Magnusson talar vet man ibland inte
            om hon är medvetet rolig eller omedvetet rolig. Men rolig är hon,
            framför allt när hon säger: Det finns bara fyra reservationer
            i det här betänkandet.
          </note>
          <note type="speaker">
            (CECILIA MAGNUSSON (M):
          </note>
          <u who="unknown" xml:id="i-bf9a10e69279a9dc-0">
            <seg>
              Visst är det roligt!)
            </seg>
          </u>
          <note>
            Det är jätteroligt, eftersom vi inte får lämna reservationer
            på alla de utgiftsposter som vi har. Det får vi inte enligt riksdagsordningen.
            Det kan vara bra för åhörarna att veta att vi inte får lämna reservationer
            när det gäller Kulturskolan, när det gäller avgiftsfrihet på museerna
            och när det gäller punkt efter punkt där vi har haft andra uppfattningar
            än regeringen. Att det bara finns fyra reservationer var väl inget
            starkt argument för att ge sken av att skillnaderna är små mellan
            regeringen och oppositionen. Det var ett ganska uselt argument,
            Cecilia Magnusson.
          </note>
          <note>
            Nå, finns det då några skillnader? Ja, men inte de som Cecilia
            Magnusson tror. Hon argumenterar mot det hon trodde att jag sade.
            Jag nämnde aldrig kommersialismens skadeverkningar. Det kan man
            läsa i protokollet. Jag nämnde ingenting om det, men hon säger
            att jag stod och orerade om det. Då måste jag ha talat mycket
            om det i Cecilia Magnussons huvud, men inte i kammaren. Frågan
            är: Är hon medvetet rolig eller är hon omedvetet rolig när hon
            citerar någonting som inte har sagts? Jag vet inte.
          </note>
          <note>
            Det jag däremot sade var mycket konkret, och även det kan man
            läsa i protokollet, ifall Cecilia Magnusson missade det när jag
            sade det. Det kan också läsas i vårt särskilda yttrande nr 4,
            där vi på område efter område visar vad vi vill lägga pengar på.
            Det handlar, alldeles riktigt, om museerna, men inte bara om de
            statliga utan också om de regionala och kommunala museerna. Det
            handlar om Kulturskolan. Det handlar om Läsfrämjandet. Det handlar
            om mängder av olika kulturpolitiska satsningar som verkligen skulle
            innebära skillnad i människors vardag, eftersom det sänker avgifter,
            ökar tillgängligheten och breddar kulturen.
          </note>
          <note type="speaker">
            Anf. 95 CECILIA MAGNUSSON (M) replik:
          </note>
          <note>
            Herr talman! Jag är glad att jag kan roa Lars Ohly. Jag kan dock
            inte återgälda det med att Lars Ohly roar mig. Hans politik skrämmer
            mig lika mycket i dag som tidigare.
          </note>
          <note>
            Jag måste säga att jag skulle vara glad om jag hade en bättre
            opposition mot mig. Inte ens i fråga om fri entré är Socialdemokraterna,
            Vänstern, Miljöpartiet och Sverigedemokraterna överens. Det är
            det som är så skrämmande. Vi vet inte vad alternativet till en
            stark alliansregering är. Än mindre vet svenska folket det. Ni
            kan inte komma överens om någonting, ni fyra partier i oppositionen.
          </note>
          <note>
            Jag skulle uppskatta om Lars Ohly i sin andra replik kunde berätta
            lite om detaljerna i kulturbudgeten. 371 miljoner kronor är ganska
            mycket, och det är svårt att få fram vad ni egentligen vill göra.
            Jag skulle därför uppskatta att få veta det om det nu inte är
            att motverka kommersialismens skadliga verkningar. Det uttrycket
            kanske inte användes, men i anförandet och i replikskiftet med
            kulturministern låg det som en air över det som sades. Det är
            intressant att det lever kvar så starkt.
          </note>
          <note>
            Kom gärna med lite mer detaljer om vad ni ska använda de extra
            anslagen till.
          </note>
          <note type="speaker">
            Anf. 96 LARS OHLY (V) replik:
          </note>
          <note>
            Herr talman! Jag får hänvisa till protokollet eftersom jag höll
            ett anförande som på punkt efter punkt visar vad Vänsterpartiet
            vill göra med pengarna. Det var ytterst konkret. Nu hörde inte
            Cecilia Magnusson det, och ändå blev hon rädd. Hon blev så skrämd
            att hon tycker att det är skrämmande att till exempel satsa på
            en avgiftsfri kulturskola i alla kommuner. Ja, det låter ruggigt
            tycker nog många, i varje fall moderater, eller i varje fall någon,
            eller i varje fall Cecilia Magnusson. Att vi ska ha museer som
            är tillgängliga för alla och att man inte tar ut avgifter, utan
            människor får möjlighet att se de enorma samlingar som vi tillsammans
            äger ja, det var skrämmande tycker kanske många, eller i varje
            fall några moderater, eller i varje fall Cecilia Magnusson. Att
            scenkonstpensionerna ska lösas, att kulturarbetarna ska få bättre
            villkor, att biblioteken ska få bättre möjligheter att fylla sitt
            uppdrag, allt det är tydligen sådant som skrämmer Cecilia Magnusson.
          </note>
          <note>
            Jag kan säga att det finns sådant som jag är mer rädd för än
            ett levande kulturliv. Det finns sådant som jag blir mer skrämd
            av än av att vi skulle få en kultur som är tillgänglig för fler
            och där vi satsade mer pengar på att göra den kulturen tillgänglig.
            Det finns verkligen inte några proportioner ifall man blir skrämd
            och rädd av en kulturpolitik som innebär att kulturen sprids till
            fler människor, att kulturen får leva och vara provocerande, retande,
            oroande och inte bara underhållande och roande. Kulturministern
            sade vid något tillfälle att hon helst ville vara underhållningsminister.
            Det skulle jag verkligen också önska att hon var, för då satt
            hon inte i regeringen. Vi behöver en kulturminister i det här
            landet.
          </note>
          <note type="speaker">
            Anf. 97 CECILIA MAGNUSSON (M) replik:
          </note>
          <note>
            Herr talman! Jag är så glad att vi har en kulturminister i detta
            land som kan ta tag i saker och ting och verkligen reformera och
            förändra och som kan få hela sin regering att ge ökade anslag
            till kulturen varje år. Det är mer än vad Lars Ohly lyckades med
            när han hjälpte Socialdemokraterna åren före 2006. Jag är därför
            mycket stolt och nöjd med den kulturminister vi har. Hon är många
            gånger bättre än den som fanns tidigare.
          </note>
          <note>
            Jag är övertygad om att kulturministern och den regering som
            haft möjlighet att styra landet gjort det mycket bättre för kulturarbetarna,
            som fått fler möjligheter till arbete genom till exempel Skapande
            skola, vilket öppnat en helt ny arbetsmarknad för kulturarbetarna.
          </note>
          <note>
            Vi har en regering som satsat på de olika allianserna för att
            människor, när de står utan arbete, ska ha möjlighet att vidareutvecklas
            och utbilda sig under den tid de inte har arbete.
          </note>
          <note>
            Vi har en regering som ser till barnens bästa, inte som på Vänsterpartiets
            och Socialdemokraternas tid när man hade barnkulturår eller projektår
            hit och dit men ingen långsiktig verksamhet. Nu har vi Skapande
            skola, som inte bara ger kulturarbetarna möjlighet till en arbetsmarknad,
            utan barn får möjlighet att ta del av kulturen och får hjälp i
            sina kreativa processer när de lär sig.
          </note>
          <note>
            Vi har en regering och en kulturminister som drar läsandets lans,
            som ser till att vi kommer till rätta med det underskott som det
            innebär att barn inte får hjälp med att hitta läsandet och läsnyckeln.
            Det ska vi fortsätta med.
          </note>
          <note>
            Anf. 98 GUNILLA CARLSSON i Hisings Backa (S) replik:
          </note>
          <note>
            Herr talman! Jag upplever nog inte, till skillnad från Lars Ohly,
            att Cecilia Magnusson är särskilt roande. Jag tycker mest att
            det är beklagligt att hon inte känner till riksdagsordningen,
            som säger att vi inte kan foga några reservationer till budgeten,
            utan de ligger som ett särskilt yttrande. Cecilia Magnusson brukar
            ju vara noga med att peka på att man ska följa riksdagsordningen,
            och därför är det lite knepigt att hon inte gör det i dagens debatt.
          </note>
          <note>
            Cecilia Magnusson tycker inte att vi har någon politik och undrar
            vad vi egentligen vill. Jag tyckte att jag lyfte fram ganska mycket
            i mitt anförande. Jag hör en hel del kritik, bland annat vad gäller
            pensionsfrågan. Det är ingen ny fråga, utan Cecilia Magnusson
            har ställt sig bakom ett tillkännagivande till regeringen och
            efterfrågat en lösning. Fortfarande ser vi ingen lösning på det.
          </note>
          <note>
            Cecilia talar om att projekt inte är så bra, och barnkulturår
            tyckte hon inte heller var någonting. Däremot ställer hon sig
            bakom Kulturarvslyftet, som ju också är ett projekt. Dessutom
            ställer hon sig bakom ett projekt som inte ens nått 10 procent
            av det som var målet. Hon talar om 400. Jag har fortfarande inte
            sett någon rapport om att det skulle vara 400, utan ungefär 10
            procent av de 1 200 har man lyckats nå. Jag beklagar det.
          </note>
          <note>
            Den grupp människor som står utanför arbetsmarknaden skulle vi
            verkligen vilja hjälpa att komma tillbaka till arbetsmarknaden.
            Därför gör vi en satsning på en ny Access. Vi vet att det var
            ett lyckat projekt där kulturinstitutionerna öppnade upp sin verksamhet
            och såg till att människor faktiskt kom i sysselsättning. Det
            tycker vi är en bättre politik än den där man talar om mycket
            men där resultatet blir väldigt, väldigt litet.
          </note>
          <note type="speaker">
            Anf. 99 CECILIA MAGNUSSON (M) replik:
          </note>
          <note>
            Herr talman! Gunilla Carlsson blandar ihop en hel del. Låt mig
            börja med det som gällde projekt. Barnkulturåret skulle hålla
            på i ett år och sedan aldrig mer återkomma. Det kan vi nog vara
            överens om. Kulturarvslyftet är en arbetsmarknadssatsning i en
            tid av hög arbetslöshet.
          </note>
          <note>
            Här står en socialdemokrat och säger att vi inte ska ha några
            arbetsmarknadsprojekt, en socialdemokrat som inte har gjort något
            annat under sin tid här än att föreslå sådana. Att blanda ihop
            detta med Accessprojektet tycker jag faktiskt är lite synd.
          </note>
          <note>
            Kulturarvslyftet är faktiskt till för att hjälpa dem som står
            längst från arbetsmarknaden, de som inte har fått fäste på en
            arbetsmarknad. De får hjälp att komma tillbaka och att kunna göra
            det i en miljö med kultur, som vi vet har en läkande process.
            Om Gunilla Carlsson kommer ihåg det så har den här regeringen
            gjort en satsning på kultur och hälsa som är väldigt lyckosam.
            Vi vet från forskning att kulturen främjar hälsa. Här får människor
            som står längst från arbetsmarknaden en möjlighet att få in en
            fot på arbetsmarknaden till ett innanförskap och slippa stå utanför.
          </note>
          <note>
            Jag ställde en fråga till Gunilla Carlsson i mitt anförande.
            Vad tänker Gunilla Carlsson göra med de 400 personer som hittills
            har fått möjlighet till en anställning i Kulturarvslyftet? Ska
            de bara kastas tillbaka till ett utanförskap, eller hur ska man
            hantera dem? Det är människor som inte är kulturarbetare från
            början. Jag skulle vara jättetacksam för att få ett svar på den
            frågan.
          </note>
          <note>
            Anf. 100 GUNILLA CARLSSON i Hisings Backa (S) replik:
          </note>
          <note>
            Herr talman! Med en socialdemokratisk politik skulle vi absolut
            se till att de här människorna kom i sysselsättning. Behövde de
            rehabilitering skulle de få det, men de skulle också få möjlighet
            till arbete.
          </note>
          <note>
            Med en socialdemokratisk regering skulle vi inte skicka tillbaka
            18 miljarder av Arbetsförmedlingens resurser från 2007. I år skickar
            man tillbaka drygt 3 miljarder av de resurser som har gått till
            Arbetsförmedlingen. Vi skulle använda dem. Vi skulle se till att
            de faktiskt riktades in på den grupp människor som du lyfter fram.
            Du pratar ju bara!
          </note>
          <note>
            Det är liksom 10 procent av det som var målet som har kommit
            in på Kulturarvslyftet. Tycker du att det är att ta ansvar? Tycker
            du att det är att se de människor som faktiskt har det som allra
            svårast att komma in på arbetsmarknaden?
          </note>
          <note>
            Jag tycker att det är fruktansvärt förnedrande att höra från
            Cecilia Magnusson hur man värderar de här människorna. Man måste
            väl se till att göra insatser som faktiskt ger resultat, inte
            bara prata om det utan faktiskt göra politik och se till att politiken
            följer verkligheten som den ser ut, annars blir det inga bra resultat.
            Det har väl Kulturarvslyftet väldigt tydligt pekat på.
          </note>
          <note>
            Jag skulle också usch, jag blir så frustrerad vilja ställa frågan
            till Cecilia Magnusson eftersom hon lyfter fram fri entré till
            museerna. För oss socialdemokrater handlar kulturen om att människor
            också ska kunna ta del av den. Du pratar om att det är vissa människor
            som ska ta del av kulturen. Moderat politik är ju att ta från
            de fattiga och ge till de rika. De som får mer i plånboken ska
            ta del av kulturen.
          </note>
          <note>
            Vi har en annan syn. Vi vill se till att fler människor kan ta
            del av vårt gemensamma kulturarv. Därför står vi fast vid den
            fria entrén på de statliga museerna, för det gjorde faktiskt att
            väldigt många människor som i dag inte går till museerna kunde
            gå dit.
          </note>
          <note type="speaker">
            Anf. 101 CECILIA MAGNUSSON (M) replik:
          </note>
          <note>
            Herr talman! Gunilla Carlsson glömmer att vi införde fri entré
            på museerna för barn upp till 18 år. Vi prioriterar först och
            främst barn och unga. Vi tycker att vuxna människor som kan köpa
            en Big Mac också kan betala en entré till museerna. Det Gunilla
            Carlsson också glömmer är att specialutställningar, typ Picasso
            eller andra finare utställningar, inte var avgiftsfria. Till dem
            var man tvungen att betala på den tiden.
          </note>
          <note>
            Både Gunilla Carlsson och Socialdemokraterna lägger till fri
            entré på de statliga museerna. Det är ju en underfinansiering.
            100 miljoner kronor får de statliga museerna in varje år på avgifter,
            men Socialdemokraterna lägger endast 80 miljoner kronor. Om Gunilla
            Carlsson hade kvar någon replik, vilket hon inte har, hade det
            varit intressant att höra hur museerna skulle göra med tanke på
            de ytterligare 20 miljonerna.
          </note>
          <note>
            Nej, vi pratar inte bara. Vi gör insatser. Jag är övertygad om
            att Kulturarvslyftet och de insatser som hjälper människor som
            står längst ut från arbetsmarknaden att komma in och som dessutom
            använder kulturen och dess läkande kraft till detta kommer att
            ge ett jättebra resultat när det väl är färdigt. Det har tagit
            lång tid. Vi hade alla önskat att det hade gått fortare, men pengarna
            finns kvar så det kan bli de 4 400 innan det blir färdigt. Vi
            får vänta och se. Vi får återkomma till det.
          </note>
          <note>
            Pensionsfrågan tror jag kommer att lösa sig under året.
          </note>
          <note type="speaker">
            Anf. 102 TINA EHN (MP) replik:
          </note>
          <note>
            Herr talman! Cecilia Magnusson höll ett anförande där det ställdes
            ett antal frågor och gjordes ett antal påståenden. Dessutom säger
            Cecilia Magnusson att hon vill ha en bättre opposition, att vi
            inte är överens om någonting och att det är dåligt.
          </note>
          <note>
            Vi har en gemensam reservation som handlar om scenkonstpensionerna.
            Den är väldigt viktig. Dessutom är det väldigt viktigt att man
            kan ha olika politik och att vi har olika politik. Vi är olika
            partier så det är ganska självklart. Om det är bättre att vi är
            överens vet jag inte. När vi tidigare hade ett uttalat gemensamt
            arbete tyckte man att det också var ett problem. Det där är lite
            olika.
          </note>
          <note>
            Det ställdes frågor också. Miljöpartiet tycker tydligen att fri
            entré inte är en bra grej. Det var det som sades. Jag kan väl
            säga att Miljöpartiet har drivit frågan om fri entré tidigare.
            Vi tycker fortfarande att det skulle vara väldigt trevligt att
            få driva den frågan också, men vi har gjort en annan prioritering
            i vår budget. Vi ser också när vi tittar på siffrorna att det
            faktiskt inte är så att besöksantalet är jättepåverkat av den
            förändring som har skett.
          </note>
          <note>
            Det som är bra i den förändringen tycker vi är att det är gratis
            för unga. Men visst, hade vi obegränsat med pengar hade fri entré
            absolut kommit med.
          </note>
          <note>
            Kulturarvslyftet har jag kritiserat i dag. Jag tror inte att
            jag behöver säga så mycket mer. Det är inte så att vi tycker att
            det är jättebra, absolut inte. Jag var ganska tydlig med att säga
            att här behövs ett omtag. Jag har varit i kommuner där man har
            sagt att det här är för dyrt, det är för krångligt: Vi har försökt,
            men det går inte. Det tycker jag är ganska klara signaler.
          </note>
          <note>
            Det innebär däremot inte att vi säger att vi måste bryta upp
            det. Vi avvaktar.
          </note>
          <note type="speaker">
            Anf. 103 CECILIA MAGNUSSON (M) replik:
          </note>
          <note>
            Herr talman! Det är intressant att lyssna på Tina Ehn. Det är
            bara det att hon i början glömde att oppositionen består av fyra
            partier. Den reservation som hon hänvisar till är det tre partier
            Vänsterpartiet, Miljöpartiet och Socialdemokraterna som står bakom.
            Men Sverigedemokraterna, som också tillhör oppositionen, är inte
            med.
          </note>
          <note>
            Jag tror att hela kammaren lyssnade när Socialdemokraterna flirtade
            med Sverigedemokraterna för att få med dem på en gemensam reservation.
            Det var rätt talande, men ni fick tydligen inte med någon på den
            flirten. Jag tycker att det hedrar dem. Jag tycker faktiskt att
            Tina Ehn kan erkänna att oppositionen består av fyra partier.
            Alliansen står för övrigt också på fyra partiers ben. Där kan
            vi förhoppningsvis vara överens.
          </note>
          <note>
            Om vi nu tar upp Kulturarvslyftet kan jag tycka att vi hela tiden
            behöver omvärdera, se hur vi kan göra det bättre och hur vi kan
            underlätta för de inblandade parterna. Det är ju så när det är
            nya reformer och arbetsmarknadssatsningar på gång. Jag tycker
            att en av styrkorna är att man använder både Arbetsmarknadsdepartementets
            kompetens och Kulturdepartementets kompetens i de här frågorna.
            Det skulle vara bra om vi i flera frågor använde flera områdeskompetenser
            för att göra samhället bättre.
          </note>
          <note>
            Det skulle vara intressant att höra Tina Ehn svara på den fråga
            som jag ställde om folkhögskoleplatserna.
          </note>
          <note type="speaker">
            Anf. 104 TINA EHN (MP) replik:
          </note>
          <note>
            Herr talman! Frågan som ställdes om varför Sverigedemokraterna
            inte står med på reservationen som Miljöpartiet har skrivit tillsammans
            med S och V får Cecilia Magnusson ställa till Mattias Karlsson.
            Jag kan inte svara på frågor som rör Sverigedemokraternas politik,
            och jag delar inte deras ideologi heller.
          </note>
          <note>
            Sedan var det kommentaren om flörtandet med S. Jag uppfattade
            det som att S ställde en fråga till Sverigedemokraterna.
          </note>
          <note>
            Vidare var det en fråga om fler platser på folkhögskola. Om Cecilia
            Magnusson och Moderaterna ser det som ett problem att folkhögskolorna
            inte snabbt kan inrätta ett utökat antal platser ser jag det nog
            som ett större problem att vi inte kan erbjuda de platser som
            efterfrågas och som skulle behövas. Det är många sökande till
            allmän linje på folkhögskolan.
          </note>
          <note>
            Jag kan hålla med om att vi kanske inte har tänkt på att det
            saknas några byggnader eller lokaler. Det är mycket möjligt att
            vi inte har tänkt på saken och att det inte går att genomföra
            bums. Men jag ser det som ett mycket större problem att vi inte
            kan erbjuda alla de platser som efterfrågas. Vi framför i vår
            motion att fler platser på folkhögskola kan innebära att man behöver
            anställa fler lärare och att det behövs mer lokalyta.
          </note>
          <note>
            Jag har barn som har gått på folkhögskola. Det är inte alltid
            undervisningen är inrättad i just den byggnad som är folkhögskolan.
            Undervisningen kan också ske någon annanstans där man provisoriskt
            har hyrt in sig.
          </note>
          <note type="speaker">
            Anf. 105 CECILIA MAGNUSSON (M) replik:
          </note>
          <note>
            Herr talman! Det var bra att få höra hur Miljöpartiet har tänkt
            i frågan. Därmed lämnar jag det här replikskiftet.
          </note>
          <note type="speaker">
            Anf. 106 MATTIAS KARLSSON (SD) replik:
          </note>
          <note>
            Herr talman! På en punkt är jag beredd att ge Cecilia Magnusson
            rätt, nämligen att vi har en svag och idéfattig socialdemokrati
            som inte förmår att prestera någon särskilt offensiv oppositionspolitik.
            Det är häpnadsväckande att av de dryga 12 miljarder som regeringen
            satsar är socialdemokratin nöjd med varje krona. Man vill inte
            förändra någonting, och man vill inte omfördela eller dra in någonting
            i de anslagen.
          </note>
          <note>
            Det var nog det enda som Cecilia Magnusson hade rätt i, för resten
            var ganska obegripligt. Jag har försökt att hitta en röd tråd,
            men det är inte alldeles lätt.
          </note>
          <note>
            Cecilia Magnusson säger att vi sverigedemokrater satsar bara
            288 miljoner, men hon bortser då från att vi omfördelar mer än
            dubbelt så mycket och satsar de pengarna på att förbättra tillgängligheten
            för funktionshindrade, gör en stor satsning på barnkultur, satsar
            mer på kultur och idrott för äldre och satsar på att stärka det
            svenska kulturarvet och motverka den mångkulturella splittringspolitik
            som regeringen bedriver.
          </note>
          <note>
            Cecilia Magnusson säger att alliansregeringen är stark och att
            oppositionen är svag. Först och främst har jag svårt att förstå
            hur man kan beskriva en regering som stark när vi talar om en
            minoritetsregering. Det är en minoritetsregering som dessutom
            bedriver någon form av blunda-och-hoppas-politik som ofta resulterar
            i någon form av brasklappslösningar. Antingen sätter man sig i
            panik och kohandlar med Socialdemokraterna för att slippa få stryk
            i kammaren, eller kovänder och byter ståndpunkt helt och hållet
            mot vad man har tyckt innan för att slippa nederlag i kammaren
            eller struntar i att yrka bifall till sina egna förslag för att
            slippa uppmärksamhet för att man utgör en svag regering utan majoritet.
            Det är inte en stark regering enligt min definition.
          </note>
          <note>
            Cecilia Magnusson säger också att hon önskar att hon hade en
            bättre opposition. Jag önskar att vi hade en bättre regering.
            Jag önskar också att vi hade en bättre opposition på många sätt,
            men jag önskar också att vi hade en bättre regering. Det visar
            sig inte minst här.
          </note>
          <note>
            Nu har Cecilia Magnusson fått uppdraget att för regeringens räkning
            kritisera oppositionspartiernas förslag. Det Cecilia Magnusson
            lyckas komma fram till efter att ha detaljstuderat Sverigedemokraternas
            budgetmotion är att jag låter som Lars Ohly.
          </note>
          <note type="speaker">
            Anf. 107 CECILIA MAGNUSSON (M) replik:
          </note>
          <note>
            Herr talman! Till skillnad från Lars Ohly roar Mattias Karlsson
            mig en smula.
          </note>
          <note>
            Det är helt klart att jag kritiserar Socialdemokraterna, Mattias
            Karlsson, för svaghet, men det gäller alla oppositionspartier.
            När jag har läst era motioner har jag inte hittat någonting som
            jag har tyckt varit spännande. I vissa fall har jag tyckt att
            det har varit lite skrämmande, men jag låter mig inte hindras.
          </note>
          <note>
            Mattias Karlsson hade ingen direkt fråga till mig, men jag har
            många frågor till Mattias Karlsson. Låt mig börja med min första.
          </note>
          <note>
            Ni skär ned mycket i fråga om kulturtidskriftsstöd och annat
            allt som enligt er uppfattning är inkorrekt. Jag som moderat och
            alliansregeringen jobbar mer och mer för självständiga myndigheter,
            att politiken ska ha armlängds avstånd till avnämarna. Vi ger
            så stor frihet som möjligt i våra anslag.
          </note>
          <note>
            Tycker Mattias Karlsson att det är rätt sätt att driva politik
            att om bara man uppfyller de kriterier som riksdagen ställer upp
            ska alla, oavsett om man är multikulturell, religiös, feministisk
            eller vänsterinriktad, ha möjlighet att söka och få anslag? Är
            det möjligt i Sverigedemokraternas Sverige?
          </note>
          <note type="speaker">
            Anf. 108 MATTIAS KARLSSON (SD) replik:
          </note>
          <note>
            Herr talman! Det som Cecilia Magnusson säger är obegripligt.
            Å ena sidan låter jag som Lars Ohly, å andra sidan kritiserar
            Cecilia Magnusson mig för att jag inte vill skattesubventionera
            allt, vilket den borgerliga regeringen gör och då på många sätt
            har köpt en marxistisk analys av kulturpolitiken. Cecilia Magnusson
            får bestämma sig. Antingen är jag kommunist eller så är jag för
            liberal. Någonstans måste du landa för att det här ska bli begripligt
            och vi ska kunna ha en fungerande diskussion.
          </note>
          <note>
            Cecilia Magnusson har många frågor, men jag tycker att det i
            första hand är regeringen som ska svara på frågor. Det måste nästan
            vara någon form av rekord i fräckhet när Cecilia Magnusson står
            här och kräver oppositionen på svar på vad vi ska göra med Kulturarvslyftet.
            Oppositionen har redogjort för vad vi vill göra med Kulturarvslyftet
            och hur vi vill förbättra det. Om Cecilia Magnusson hade läst
            det som faktiskt stod i motionen och inte bara funderat över vad
            som eventuellt påminner om Lars Ohly hade hon sett att vi har
            konkreta förslag på hur vi ska kunna förbättra Kulturarvslyftet
            och göra det mer attraktivt för arbetsgivare.
          </note>
          <note>
            Regeringen har inte gett några som helst förslag. Man har presterat
            ett fiasko utan dess like, men man gör ingenting för att förbättra.
            Man säger att det nog kommer att bli bra med tiden om man inte
            gör någonting. Jag skulle vilja ha svar från Cecilia Magnusson
            på vad regeringen tänker göra för att förbättra resultaten inom
            Kulturarvslyftet. När kommer det att bli bättre?
          </note>
          <note type="speaker">
            Anf. 109 CECILIA MAGNUSSON (M) replik:
          </note>
          <note>
            Herr talman! Jag trodde att vi hade yttrandefrihet och kunde
            ställa de frågor och ge de svar vi vill, Mattias Karlsson. Så
            är nämligen reglerna. Jag trodde inte att Mattias Karlsson ansåg
            sig vara liberal, socialkonservativ, ja, men liberal eller marxistisk,
            nej. Tydligen är det liberal som Mattias Karlsson är.
          </note>
          <note>
            Nej, jag tycker inte att Kulturarvslyftet är ett fiasko. Det
            har gått långsammare än vad vi har önskat, men pengarna finns
            kvar för 4 400 anställningar. Vi ser över hur det går att förbättra
            och underlätta. Det har varit ett stort intresse. Vi tror att
            det kommer att bli en bra arbetsmarknadsåtgärd när det är färdigt.
            Den arbetsmarknadsåtgärden är angelägen.
          </note>
          <note>
            Mattias Karlsson och övriga i oppositionen, Vänsterpartiet, Miljöpartiet
            och Socialdemokraterna, glömmer bort att 400 människor i dag befinner
            sig i Kulturarvslyftet. Det är 400 människor som har stått år
            efter år i utanförskap och inte fått möjlighet att komma in på
            arbetsmarknaden. De har nu möjlighet att bidra och komma in i
            ett innanförskap. De kan dricka kaffe på morgonen tillsammans
            med arbetskamrater, vara lediga lördag och söndag och få ersättning
            för utfört arbete. Det är inte ett fiasko att de har fått en möjlighet
            till detta.
          </note>
          <note>
            Om Mattias Karlsson och övriga oppositionen tittar på reaktionerna
            från dem som är inne i Kulturarvslyftet och anordnarna av det
            framgår det att det är en positiv erfarenhet. Men det finns mycket
            kvar att göra det erkänner jag gärna.
          </note>
          <note type="speaker">
            Anf. 110 CHRISTER NYLANDER (FP):
          </note>
          <note>
            Herr talman! Ryktet går i korridorerna att det är dags för ett
            spännande anförande om kulturpolitik, och vi kommer nu att se
            hur kammaren fylls successivt.
          </note>
          <note>
            Det är tuffa dagar i Europas kulturliv, och vi har så sent som
            i dag fått nya besked om att det sker besparingar. Det är bekymmersamt,
            och så ser det ut i land efter land efter land. Men det är viktigt
            för oss att notera att det inte hjälper oss att andra behöver
            dra ned, utan det är någonting som vi också förlorar på. Vi förlorar
            alla på om kulturen tar mindre plats i Europa. Om alla andra sänker
            ambitionerna minskar också våra förutsättningar i Sverige.
          </note>
          <note>
            När vi ser hur det ser ut i andra länder tycker jag ändå att
            de i kammaren som är engagerade i kulturpolitik måste se att den
            kulturminister som vi i dag har i Sveriges regering återigen har
            lyckats se till att vi får ökade resurser till kulturpolitiken.
          </note>
          <note>
            Därför är det lite trist att höra Lars Ohly säga att kulturministern
            har kallat sig själv underhållningsminister. Det är inte sant.
            Det var inte det hon sade. Tycker Lars Ohly att vi ska ha en underhållningsminister
            får det stå för honom. Jag tycker att vi ska ha den kulturminister
            som vi har i dag. Det är det som Sverige behöver.
          </note>
          <note>
            Budgetpropositionen för 2013 ska naturligtvis ses i sin helhet.
            Nu diskuterar vi utgiftsområde 17, men allt detta hör ju samman.
          </note>
          <note>
            När vi möter en tuffare tid i Europa och en tuffare tid i Sverige,
            när vi ser hur arbetslösheten kommer att öka 2013 och fortsätter
            att öka 2014, måste vi fundera på vilka åtgärder vi möter detta
            med.
          </note>
          <note>
            När vi ser att fler blir utan jobb, när vi ser att de grupper
            som har det svårast att ta sig in på arbetsmarknaden blir fler
            och kommer ännu längre från arbetskraften, måste vi fundera på
            hur vi alla kan hjälpa till.
          </note>
          <note>
            När man lyssnar på oppositionens kritik av Kulturarvslyftet blir
            man förvånad. Det här är en satsning som riktas mot dem som har
            allra svårast att ta sig in på arbetsmarknaden, mot dem som har
            allra störst behov av att få hjälp in på arbetsmarknaden, och
            dem försöker ni slå undan benen för.
          </note>
          <note>
            Jag skulle acceptera och förstå om socialdemokrater och andra
            sade: Okej, vi kör vidare med Kulturarvslyftet, men vi gör också
            någonting annat. Men det är inte det de säger. De säger: Vi gör
            någonting annat och lägger ned det som är ett stöd för dem som
            ligger längst bort. Gammal socialdemokratisk politik skulle förmodligen
            handla om att lova mer till alla. Nu gör man inte det, utan nu
            tar man från dem som har störst behov och ger till andra. Jag
            tycker att det är sorgligt.
          </note>
          <note>
            Man har också missat att vi har börjat se förbättringar inom
            denna satsning. I betänkandet står det att ansökningar har kommit
            in som innebär över 400 anställningar. Jag tycker att oppositionen
            borde läsa på handlingarna något bättre.
          </note>
          <note>
            Men jag är också den förste att erkänna att det kunde ha varit
            bättre. Jag tror att vi måste följa detta kulturavsnitt mycket
            noga och fundera på hur vi hjälper de människor som nu står så
            långt ifrån arbetsmarknaden till en bra sysselsättning och att
            få in en fot på arbetsmarknaden. Det är få människor i detta land
            som behöver vårt stöd bättre. Jag tycker att det är så sorgligt
            att oppositionen försöker dra undan mattan för dem.
          </note>
          <note>
            Vi flyttar nu återigen fram positionerna på kulturpolitikens
            sida, herr talman. Jag och Folkpartiet hade gärna sett att vi
            tagit ytterligare steg, men vi är ganska nöjda med att positioner
            återigen flyttas fram.
          </note>
          <note>
            Vi ger mer pengar till kulturhuvudstadsåret i Umeå. Vi satsar
            vidare på Skapande skola. Vi kommer under kommande år att diskutera
            villkoren för public service. Vi kommer att ta hand om den litteraturutredning
            som handlar om det centrala att få fler människor att läsa, bli
            duktiga läsare och lyckas bättre i skolan därför att man förstår
            det man läser.
          </note>
          <note>
            Vi som är engagerade i litteraturfrågan och bokfrågan kommer
            att få göra många viktiga insatser under det kommande året. Vi
            ser att både kulturministern och utbildningsministern nu åker
            runt i landet och prioriterar arbetet med att få fler människor
            att läsa.
          </note>
          <note>
            Jag tror att kulturbudgeten inte bara handlar om dagens och nästa
            års budget utan också handlar om hur vi stärker Sverige inför
            framtiden. Det handlar om att vi lever i en föränderlig värld
            som kräver mer av oss människor, som kräver att vi blir bättre
            bildade, bättre på att förstå vad som händer runt omkring oss,
            bättre på att tolka hur vår roll i samhället håller på att förändras,
            men också hur vi blir bättre på att ta till vara den kreativitet
            som finns i samhället, hur vi blir ett alltmer kreativt samhälle
            som skärper möjligheterna för Sverige att lyckas i globaliseringens
            tid.
          </note>
          <note>
            När man då läser oppositionspartiernas reservationer och särskilda
            yttranden blir man förvånad. Det är faktiskt ganska tunt. Det
            låter högt, det låter starkt och det låter skarpt i anförandena
            här, men tittar man på vad som står i reservationerna och yttrandena
            är det väldigt svagt.
          </note>
          <note>
            Det talas mycket om att pensionssystemet måste förbättras för
            scenkonstanställda. Men vad står det i reservationen? Jo, där
            står det att man ska återkomma så snart som möjligt. Tänka sig
            det tycker jag också! Det tycker regeringen också. Det tycker
            parterna också. Vem tycker inte att man ska återkomma så snart
            som möjligt? Vad är skillnaden mellan oppositionens reservation
            och särskilda yttrande och det som vi andra står för?
          </note>
          <note>
            Lars Ohly säger kraftfullt att de vill höja budgeten med 2,2
            procent, och det är då skillnaden mellan en marknadsanpassad kulturpolitik
            och en socialistisk kulturpolitik. Jag tycker att det är en mycket
            konstig prioritering i hans tal.
          </note>
          <note>
            När han säger att man ska öka folkbildningens pengar, som ska
            räcka till allt möjligt, handlar det om 50 miljoner kronor. För
            50 miljoner kronor ska han lösa vartenda problem som kan tänkas
            finnas inom folkbildningen, inom studieverksamheten och inom folkhögskolorna.
            Jag tycker att det är att tala högt men att ge väldigt lite.
          </note>
          <note>
            Herr talman! Vi lämnar nu 2012 bakom oss. Vi lämnar Strindbergsåret
            bakom oss. Vi hoppas att vi har lärt oss en del av detta. Vi har
            lärt oss hur viktig Strindberg var för bilden av Sverige. Jag
            hoppas att Sverigedemokraterna har lärt sig att man inte kan använda
            kulturarvet som ett argument för att hålla samman Sverige. Var
            det någon som splittrade Sverige och svenskt kulturliv var det
            Strindberg, som vi precis har firat.
          </note>
          <note>
            Om 2012 var Strindbergs år skulle jag vilja säga att 2013 kanske
            blir Gabriela Pichlers år. Hon är den skickliga filmaren som bättre
            än några andra visar hur kultur och film kan användas för att
            visa den situation som gäller i Sverige i dag, hur arbetslösheten
            ser ut och hur verkligheten ser ut för många av de människor som
            lever i ett samhälle utan arbete. Kanske kan vi då förstå bättre
            hur viktigt det är att vi fortsätter satsningen på att hjälpa
            dem som står längst ifrån arbetsmarknaden att få ett riktigt jobb.
          </note>
          <note>
            Herr talman! Med dessa ord vill jag yrka bifall till utskottets
            förslag och avslag på reservationerna.
          </note>
          <note>
            I detta anförande instämde Anna Steele (FP).
          </note>
          <note>
            Ajournering
          </note>
          <note>
            Kammaren beslutade kl. 15.27 på förslag av talmannen att ajournera
            förhandlingarna till kl. 15.30 då votering skulle äga rum.
          </note>
          <note>
            Återupptagna förhandlingar
          </note>
          <note>
            Förhandlingarna återupptogs kl. 15.30.
          </note>
          <note>
            8 § Beslut om ärenden som slutdebatterats den 6 december
          </note>
          <note>
            Punkt 1
          </note>
          <note>
            Punkt 2
          </note>
          <note>
            Punkt 4
          </note>
          <note>
            Punkt 6
          </note>
          <note>
            Övriga punkter
          </note>
          <note>
            Punkt 2
          </note>
          <note>
            Övriga punkter
          </note>
          <note>
            Punkt 1
          </note>
          <note>
            Punkt 2
          </note>
          <note>
            9 § Beslut om ärenden som slutdebatterats den 7 december
          </note>
          <note>
            Punkt 1
          </note>
          <note>
            Punkt 2
          </note>
          <note>
            Punkt 5
          </note>
          <note>
            Punkt 6
          </note>
          <note>
            Punkt 8
          </note>
          <note>
            Övriga punkter
          </note>
          <note>
            10 § Beslut om ärenden som slutdebatterats vid dagens sammanträde
          </note>
          <note>
            Punkt 1
          </note>
          <note>
            Punkt 2
          </note>
          <note>
            Punkt 3
          </note>
          <note>
            Punkt 4
          </note>
          <note>
            Ajournering
          </note>
          <note>
            Kammaren beslutade kl. 15.56 på förslag av talmannen att ajournera
            förhandlingarna till kl. 18.00.
          </note>
          <note>
            Återupptagna förhandlingar
          </note>
          <note>
            Förhandlingarna återupptogs kl. 18.00.
          </note>
          <note>
            11 § (forts. från 7 §) Kultur, medier, trossamfund och fritid
            (forts. KrU1)
          </note>
          <note>
            Anf. 111 GUNILLA CARLSSON i Hisings Backa (S) replik:
          </note>
          <note>
            Herr talman! När det har varit två timmars uppehåll är det lite
            svårt att komma ihåg vad Christer Nylander sade i talarstolen
            och vilka repliker man hade. För att inte bli anklagad för att
            flörta med någon, vilket togs upp i den förra debatten, vill jag
            säga att det här inte är någon flört utan en fråga till Christer
            Nylander.
          </note>
          <note>
            Det gäller Kulturarvslyftet. Christer tyckte att jag inte hade
            läst noga i betänkandet. Jag tycker att jag har läst noga. Jag
            har dessutom sett sammanställningen från Riksantikvarieämbetet.
            I den kan jag inte se att det är 400 anställningar. Det står att
            det har kommit in ansökningar till ca 440 anställningar, men det
            finns inte så många anställningar i dag. Det är viktigt att vi
            pratar om hur många anställningar det har blivit av Kulturarvslyftet.
            Som jag hävdade i mitt anförande är det inte mer än 10 procent
            av det som var målet.
          </note>
          <note>
            Är Christer Nylander och Folkpartiet nöjda med det resultatet?
            Hur få procent skulle det vara för att Christer Nylander skulle
            säga att detta är ett misslyckande?
          </note>
          <note type="speaker">
            Anf. 112 CHRISTER NYLANDER (FP) replik:
          </note>
          <note>
            Herr talman! Det finns anledning för mig, Folkpartiet och Alliansen
            att säga att vi inte är nöjda med detta. Vi hade prognostiserat
            en helt annan utveckling. Samtidigt tror jag att det finns anledning
            för oss alla att vara lite ödmjuka. Det här är inte bara en fråga
            om antal människor utan det handlar om att varje människa är en
            stor seger. Detta vänder sig till en grupp som under lång tid
            har haft väldigt svårt att ta sig in på arbetsmarknaden. Det är
            därför vi har Kulturarvslyftet. Det är inte för att gömma undan
            arbetslöshet eller räkna procentenheter utan för att se till att
            hjälpa en grupp människor som står långt från arbetsmarknaden
            att få en bra sysselsättning och dessutom se till att vi får bra
            saker gjorda på kulturarvsområdet.
          </note>
          <note>
            Varje människa är ett lyckande, även om det inte blir av den
            dimension som vi hade hoppats på.
          </note>
          <note>
            Jag tror att jag talar för alla allianspartier när jag säger
            att vi följer detta noga. Vi funderar också på hur det kan bli
            bättre. Om det visar sig att det inte blir bättre måste vi naturligtvis
            fundera på hur det kan bli bättre. Det är viktigt att se till
            att hjälpa människor som står långt från arbetsmarknaden att ta
            sig in på arbetsmarknaden med åtminstone en fot och att se till
            att underlätta för de verksamheter inom kulturarvssektorn som
            detta berör.
          </note>
          <note>
            Att säga att man inte ska vara nöjd med 10 procent och därför
            dra ned det till 0 procent är en logisk kullerbytta som Socialdemokraterna
            gör som jag inte förstår mig på. Jag hade förstått om ni hade
            sagt att det här inte har kostat så mycket pengar som vi trodde
            och att det har inte gett så stor effekt som vi trodde och därför
            plussar vi på med en annan arbetsmarknadsåtgärd för att hjälpa
            både dem som står nära arbetsmarknaden och dem som står långt
            från arbetsmarknaden. Ert svar är att vi lägger ned det som hjälper
            dem som har det allra kärvast och satsar på någonting helt annat.
            Varför gör ni inte både och?
          </note>
          <note>
            Anf. 113 GUNILLA CARLSSON i Hisings Backa (S) replik:
          </note>
          <note>
            Herr talman! Det är ju precis det vi gör. Dels ser vi att Kulturarvslyftet
            inte har nått upp till det mål som man hade satt. Vi var inte
            emot det här när man startade det inför förra årets budget. När
            vi ser resultatet kan vi inte bara sitta lugnt i båten och tycka
            att det ska fortsätta. Därför lägger vi fram ett konkret förslag
            som säger att vi gör ett nytt Accessprojekt i stället. Det vänder
            sig till en helt annan grupp; det är jag fullt medveten om. Vi
            vet att det skulle generera arbetstillfällen för en stor grupp
            människor in på kulturarbetsmarknaden. Det skulle också höja kvaliteten
            på kulturinstitutionernas verksamhet.
          </note>
          <note>
            Med det säger jag inte att vi vänder ryggen till den grupp som
            Kulturarvslyftet vänder sig till. Vi har mängder av andra förslag
            i våra budgetalternativ. Vi lyfter bland annat upp föreningsjobben.
            Vi avsätter pengar till 5 500 personer att jobba med föreningsjobb.
            Det är ett exempel. Det finns fler. Vi har en aktiv utbildnings-
            och arbetsmarknadspolitik. Vi accepterar inte att Arbetsförmedlingen
            skickar tillbaka drygt 3 miljarder kronor till staten för att
            man inte har använt pengarna i en situation där vi har nästan
            8 procents arbetslöshet. Hur tänker Folkpartiet och Christer Nylander
            när Arbetsförmedlingen skickar tillbaka pengar som är avsatta
            för att den här gruppen och andra ska komma in på arbetsmarknaden?
            Man sitter lugnt och tycker: Vi skickar tillbaka de här pengarna
            in i statskassan. Det är väl inte att ta ansvar för att få ned
            arbetslösheten och se till att människor kommer i arbete?
          </note>
          <note type="speaker">
            Anf. 114 CHRISTER NYLANDER (FP) replik:
          </note>
          <note>
            Herr talman! Alliansregeringen bedriver en aktiv arbetsmarknadspolitik.
            För några veckor sedan sade Socialdemokraterna att vi var alldeles
            för expansiva i vår finanspolitiska strategi, att vi lade för
            mycket pengar i budgeten och hade för stora utgifter. Därför ville
            ni skära ned utgifterna och minska den expansiva tendensen i statsbudgeten.
            Ni tyckte att vi gjorde för mycket. Nu gör vi för lite. Jag tror
            att sanningen är att oavsett vad vi gör är ni emot det.
          </note>
          <note>
            Jag tror att vi måste fundera tillsammans ganska många. Det kom
            en prognos från Arbetsförmedlingen förra veckan som visar att
            arbetslösheten tenderar att öka nästa år, och att den kommer att
            fortsätta att öka också 2014. Det obehagliga är att arbetslösheten
            dessutom ökar i just de grupper som vi pratar om när det gäller
            Kulturarvslyftet, nämligen de grupper som står långt från arbetsmarknaden.
            Här behövs det mycket kreativitet och funderingar. Oavsett vilken
            färg regeringen har haft har man haft svårt att hjälpa den här
            gruppen att få jobb.
          </note>
          <note>
            Det handlar om ungdomar som skolan har misslyckats med att hjälpa
            till fullgoda resultat. Det handlar om människor som är födda
            utomlands och har svårt att ta sig in på svensk arbetsmarknad
            av olika skäl. Det handlar om människor med funktionsnedsättning
            som ofta är de som får gå först från arbetsmarknaden när det blir
            kärvt. De grupperna riskerar att öka i omfång när vi går in i
            en tuffare arbetsmarknad.
          </note>
          <note>
            Vi måste alla hjälpas åt att fundera på hur vi underlättar för
            dessa människor att få in en fot på arbetsmarknaden. Kulturarvslyftet
            är ett svar på frågan. Vi är inte nöjda med hur det har utvecklats
            hittills, men vi tror att vi kan fortsätta att förbättra situationen,
            inte minst för att det är viktigt att se till att den här gruppen
            får så många chanser som möjligt.
          </note>
          <note type="speaker">
            Anf. 115 TINA EHN (MP) replik:
          </note>
          <note>
            Herr talman! Det har gått en stund sedan Christer höll sitt anförande,
            men jag har bestämt för mig att det var många kloka ord.
          </note>
          <note>
            Jag känner stor oro för regeringens kultursatsningar när det
            gäller barn och unga. Jag har ungefär samma fråga som jag hade
            till kulturministern. Regeringen består ju av fyra partier och
            ni har möjlighet att påverka politiken på många områden. För barn
            och unga är utbildning en stor del av livet.
          </note>
          <note>
            Jag ser att det finns en mycket stor skillnad när det gäller
            hur man ser på kulturens möjligheter för barn och unga.
          </note>
          <note>
            Jag nämnde förut för kulturministern att jag ser att hon vill
            göra satsningar för barn och unga när det gäller Skapande skola.
            Men jag ser också att denna regering har en utbildningsminister
            som jag upplever har en lite annan agenda. Jag nämnde till exempel
            den estetiska verksamheten.
          </note>
          <note>
            Jag ser också att bibliotekslagen missade målet ganska ordentligt.
            Den tog inte fasta på att det viktigaste var en människa inom
            biblioteksverksamheten som kan lotsa och som kan vara den som
            kan hjälpa till när det gäller hur man kritiskt granskar den information
            som man möter. Jag ställer denna fråga till Christer Nylander
            också eftersom jag inte tror att vi kan tala om kulturpolitik
            bara utifrån detta perspektiv. Det handlar om att detta grundläggande
            griper in hos oss människor redan i tidig ålder på ett mycket
            bredare plan.
          </note>
          <note type="speaker">
            Anf. 116 CHRISTER NYLANDER (FP) replik:
          </note>
          <note>
            Herr talman! Låt mig börja bakifrån och säga att jag tycker att
            Tina Ehn och Miljöpartiet har gjort ett mycket intressant arbete
            när det gäller biblioteksfrågan under det senaste året. Jag vill
            verkligen gratulera till det. Även om jag inte håller med om alla
            slutsatser tycker jag att det är mycket bra att hon lyfter fram
            denna fråga och fokuserar på den.
          </note>
          <note>
            Frågan om skolbibliotek har under lång tid legat i bibliotekslagen.
            Det gör den fortfarande. Men det som alliansregeringen nu har
            gjort det gjorde inte den rödgröna majoriteten är att i skollagen
            skriva in krav på att det ska finnas skolbibliotek.
          </note>
          <note>
            Däremot håller jag personligen med om, jag tror att jag också
            kan tala för mitt eget parti, att ett bibliotek inte är ett bibliotek
            om det inte också finns en människa där som har bibliotekariekompetens.
          </note>
          <note>
            Jag följer rätt noga de utvärderingar som görs av Skolinspektionen
            av skolbiblioteksverksamheten runt om i landet. Jag är inte nöjd
            med hur läget är.
          </note>
          <note>
            När det gäller estetiska inslag i skolan finns det ett ökat intresse
            för de estetiska ämnena i skolan. Det märker vi på söktrycket.
            Vi vet också att svenskämnet byggs ut. Även litteraturundervisningen
            byggs ut. Historia blir nu ett kärnämne. Detta innebär att kulturarvsfrågor
            kommer i fokus eftersom både svenska och historia har kulturarvsinslag
            i sina ämnesplaner.
          </note>
          <note>
            Vi har Skapande skola som byggs ut, och vi har på många olika
            sätt aktiva kampanjer både från kulturministern och också från
            utbildningsministern för att skapa ett ökat intresse för läsandet.
            Jan Björklund är just nu ute på en lästurné där han på olika sätt
            försöker stimulera till ökad läsning i de tidiga årskurserna.
            Det är inte bara en fråga om estetiska uttryck eller om kulturpolitik,
            utan det är också en central fråga hur man ska få fler människor
            att lyckas i skolan.
          </note>
          <note>
            Jag ska avsluta med en fråga. Scenkonstpensionerna har varit
            centrala i denna debatt. Vad tycker Tina Ehn är skillnaden mellan
            oppositionen och Alliansen när det gäller scenkonstpensionerna?
          </note>
          <note type="speaker">
            Anf. 117 TINA EHN (MP) replik:
          </note>
          <note>
            Herr talman! Jag börjar också bakifrån. Jag tycker att det skulle
            ha kommit ett förslag nu. Det var en ambition, om jag förstod
            det rätt. Det är också därför som vi har skrivit denna reservation,
            och jag förväntar mig att det kommer att hända någonting. Om det
            inte händer någonting får vi naturligtvis fortsätta att driva
            frågan. Jag vet att detta är angeläget även hos er. Men det är
            också vår uppgift att se till att denna fråga inte försvinner.
            Det har hänt förut, och det kommer att hända igen om vi inte försöker
            hitta gemensamma former för att lösa detta.
          </note>
          <note>
            När det gäller inlärning lär vi in på olika sätt. Det finns visuell
            inlärning, auditiv inlärning, kinestetisk inlärning och så vidare.
            Detta tror jag att Christer Nylander känner igen.
          </note>
          <note>
            När vi talar om människor med funktionshinder och så vidare vill
            vi använda alla sätt att lära in. Men i dagens skolpolitik finns
            det inte med riktigt. Det tycker jag är mycket märkligt. Det är
            oerhört viktigt att vi ger barn och unga alla sätt och möjligheter
            att lära in. Många av oss vet att de flesta sätt som vi använder
            för att lära in är en kombination av detta att vi kan känna, höra
            och se, alltså att vi tar in på olika sätt. Därför är kulturen
            otroligt viktig i barns och ungas liv. Det är också därför som
            jag tror att vi gemensamt måste se till att dessa möjligheter
            finns.
          </note>
          <note>
            När det gäller skolbibliotek var jag i Tanum i går. Då besökte
            jag ett litet nybyggt skolbibliotek som är integrerat med ett
            folkbibliotek i en bygd som heter Bullaren. Här hade man otroliga
            möjligheter för bygden och för skolan. Även i Tanum lyfte man
            fram hur mycket kultur som finns i denna kommun och som man inte
            alltid tänker på. I och med att man har så otroligt många kulturarbetare
            är man också mån om att det finns trygghetssystem för dessa människor.
            Där är arbetslösheten mycket låg. Det tror man hänger ihop med
            att det finns otroligt mycket kulturengagemang hos människor och
            verksamhet inom detta område.
          </note>
          <note type="speaker">
            Anf. 118 CHRISTER NYLANDER (FP) replik:
          </note>
          <note>
            Herr talman! Lokalt kulturintresse och engagemang är viktigt
            av flera skäl, inte minst för att skapa social sammanhållning
            i ett samhälle, vilket inte minst amatörkulturen bidrar till på
            olika sätt.
          </note>
          <note>
            Det finns i skolan ett stort utrymme för olika lärstilar. Ibland
            kan man tycka att det beror lite väl mycket på vilken lärare som
            är i skolan för tillfället. Men den långsiktiga trenden har varit
            att man snarare har nedvärderat lärarnas status och ifrågasatt
            lärarens uppdrag att förmedla kunskap. På något sätt tror jag
            att vi också måste vara mycket tydliga med att det finns en anledning
            till att vi har en skola, och det är det finns vuxna där som kallas
            lärare och som vet något mer än eleverna. Då måste också lärarna
            få vara med och planera lektionerna och ibland kanske till och
            med leda lektionerna.
          </note>
          <note>
            Jag ställde en fråga om scenkonstpensionerna därför att jag tycker
            att det under debatten har varit en skarp ton i denna fråga. Det
            finns inte täckning för denna skarpa ton i reservationen. Det
            som står där och som påstås skilja reservanterna från Alliansen
            är att man vill att regeringen snarast möjligt återkommer med
            förslag för att lösa problemen med scenkonstpensionerna. Det är
            inte särskilt skarpt, och det är framför allt inte särskilt skarpt
            om man sätter det i relation till de skarpa ord som har framförts
            under denna debatt.
          </note>
          <note>
            Jag tycker också att man snarast möjligt bör lösa frågan om scenkonstpensionerna.
            Det tycker Alliansen, regeringen och parterna också, vilket talar
            för det som står i regeringens budgetproposition, nämligen att
            detta nu ligger hos parterna att lösa. Men det är klart att också
            politiken måste vara behjälplig innan man hittar denna lösning.
          </note>
          <note type="speaker">
            Anf. 119 PER LODENIUS (C):
          </note>
          <note>
            Herr talman! För mig personligen är kulturen viktig. Jag har
            i mitt arbete fått se vilken betydelse kulturen har för att vi
            ska kunna leva ett gott liv. Inte minst under den period då jag
            hade förmånen att få jobba med dansen, som danslärare såväl för
            barn som för vuxna, och då inte minst med alla de elever och klasser
            från särskolan som jag dansade med.
          </note>
          <note>
            Jag fick under denna period i mitt liv se och uppleva hur viktigt
            kulturutövande är för hälsa, glädje och utveckling.
          </note>
          <note>
            Nu var det dans jag jobbade med. Men jag har hört samma reaktion
            från kulturarbetare inom andra genrer.
          </note>
          <note>
            Men hur tillgänglig är kulturen? Hur tillgänglig är den för personer
            med funktionsnedsättning? Hur tillgänglig är kulturen i olika
            delar av Sverige, och vilka är det som får tillgång till kulturen?
          </note>
          <note>
            För att få lära mig mer om detta har jag under året rest runt
            i vårt land. Jag har gett mig ut på en kulturtillgänglighetsturné.
            Till min hjälp har jag haft Centerpartiets kulturnätverk, ett
            nätverk av centerpartister verksamma inom kultursfären på olika
            sätt över hela vårt land. Det är medlemmar från detta kulturnätverk
            som har arrangerat alla de kulturbesök som jag har fått vara med
            om på denna turné. Med hjälp av sin lokalkännedom och kontakter
            har de visat mig många goda exempel på hur man gör kulturen tillgänglig
            i olika delar och på olika sätt runt om i vårt land.
          </note>
          <note>
            Men vad jag också sett är att det finns många kulturverksamheter
            i vårt land som orättvist ses som regionala angelägenheter. Det
            kan handla om hur man på ett pedagogiskt och metodiskt sätt levandegör
            historia för skolklasser och andra grupper, vilket man har gjort
            exempelvis vid Kalmar läns museum. Det är en metodik som rönt
            intresse internationellt. Det kan handla om att vårda Sveriges
            unika och rika populärmusikhistoria, vilket man gör vid Rockarkivet
            i Hultsfred. Men vems ansvar är Sveriges moderna musikhistoria?
            Är det regionens, eller är det egentligen inte en nationell angelägenhet?
          </note>
          <note>
            Det kan också handla om att ta fram en modell för att ge alla
            som jobbar inom en kulturinstitution kunskap och utbildning om
            tillgänglighet för personer med funktionsnedsättning. Det gör
            man hos Scenkonstbolaget i Sundsvall med projektet Våga mötas
            om tillgänglighet.
          </note>
          <note>
            Jag skulle kunna fortsätta att räkna upp många fantastiska och
            angelägna kulturverksamheter och kulturprojekt som finns och pågår
            runt om i vårt land. Jag kan konstatera att det finns många verksamheter
            med verklig nationell spetskompetens runt hela landet, kompetens
            som skulle kunna spridas till fler om man fick möjlighet till
            det. Jag kan också konstatera att all nationell expertis inte
            måste vara placerad här i vår huvudstad.
          </note>
          <note>
            Herr talman! På min resa har jag träffat så många fantastiska
            människor som arbetar med att göra kulturen tillgänglig. Jag har
            träffat ideella föreningar som uträttar storverk och institutioner
            som med stor insikt välkomnat även ovana kulturbesökare in i kulturens
            värld. Vi har exempelvis Panikteatern, som turnerar bland bygdegårdarna
            i vårt land. Det är en professionell teaterensemble som ser mötet
            med publiken och mötena som sker i publiken som en lika viktig
            del som själva teaterföreställningen. Det är en professionell
            teater som bidrar till sammanhållning och fest i bygden, som skapar
            en tro på sin bygd och en vilja till utveckling i stället för
            avveckling.
          </note>
          <note>
            Vi har Gottsunda teater i Uppsala, som förutom dans- och teaterföreställningarna
            driver ett mentorsprojekt där teaterns skådespelare och dansare
            är mentorer för ungdomar från området. Det har också lett till
            att ungdomar har hittat en roll i kulturellt skapande och en inriktning
            bort från den väg som annars med stor sannolikhet hade kunnat
            leda mot utanförskap. I stället har man alltså hittat mening i
            sin tillvaro genom dansen och teatern.
          </note>
          <note>
            Mycket kulturell verksamhet är riktad mot barn och ungdomar.
            Det tycker jag är en viktig och rätt prioritering. Vi kan också
            konstatera att satsningen på Skapande skola är framgångsrik. Skapande
            skola är en investering som betyder mycket. Den ger möjlighet
            för barn och ungdomar i skolan att utvecklas och få mer kunskap,
            inte bara inom det specifika kulturområdet man arbetar med, utan
            hela skolarbetet påverkas i en positiv riktning. Kultur i skolan
            skapar också ett bättre arbetsklimat. Dessutom skapas arbetstillfällen
            för kulturarbetaren, samtidigt som man får sprida och dela med
            sig av sin kunskap och sitt skapande.
          </note>
          <note>
            Att nu utöka Skapande skola till att också gälla förskoleklass
            är helt rätt. I framtiden kan jag se hur Skapande skola är en
            verksamhet som finns från förskoleåldern via grundskolan och vidare
            genom gymnasieskolan. Kulturen är en resurs som vi inte har råd
            att hålla utanför vår skola.
          </note>
          <note>
            Kulturen behöver dock göras tillgänglig på flera plan. Statens
            kulturråd får i budgeten resurser för att kartlägga hur digital
            teknik kan användas till att göra kulturen tillgänglig för personer
            med funktionsnedsättning. Det är en satsning jag med intresse
            kommer att följa, och jag har på min resa runt omkring i Sverige
            sett många bra exempel där man redan i dag använder den digitala
            tekniken.
          </note>
          <note>
            För mig och Centerpartiet är det också viktigt att göra kulturen
            tillgänglig över hela vårt land, till exempel genom satsningen
            på digitalisering av landsortsbiografer. Att då enbart satsa på
            vuxna i Stockholm känns som ett lite förlegat koncept. Jag tänker
            nu på Socialdemokraternas förslag om fri entré till statliga museer,
            som till största delen finns just i Stockholm. Vi ska också komma
            ihåg att det redan i dag är fri entré till dessa museer för barn
            och ungdomar upp till 19 år.
          </note>
          <note>
            Herr talman! Vad är svensk kultur? Var går gränsen för när kulturen
            blir svensk? Hur svensk är egentligen Erik Fernström? Jag menar
            alltså Jerry Williams, en ursvensk folkparksartist som hämtat
            sin inspiration och sin stil från den amerikanska rocknroll-traditionen,
            som i sin tur tagit sitt avstamp i den afro-amerikanska kulturen.
            Finns det någon som kan säga emot att Erik Fernström, eller Jerry
            Williams, är en äkta svensk kulturinstitution?
          </note>
          <note>
            Hur svensk är en av vårt lands främsta folkmusiker, Ale Möller?
            Han är en musiker som levandegör, utvecklar och sprider den svenska
            folkmusiken. Inte minst gör han det genom sitt samarbete med musiker
            från olika delar av vår värld. Det är musiker med annan så kallad
            kulturell bakgrund som med sin musik sitt kulturella bidrag genom
            samarbetet med Ale Möller berikar vårt gemensamma kulturarv, vår
            folkmusik.
          </note>
          <note>
            Så har skett genom alla tider. Det handlar om utveckling genom
            möten mellan människor med olika bakgrund. Vi är inte, har aldrig
            varit och ska inte vara en kulturellt isolerad ö. Då dör vår kultur,
            och med den dör vårt kulturarv.
          </note>
          <note>
            Som jag har sagt tidigare är jag utbildad pedagog i svensk folk-
            och pardans. Jag har undervisat i gammeldans och folkdans, sång-
            och danslekar och bugg. Det är danser vi kallar typiskt svenska.
            Jag har varit lekledare vid midsommarfiranden och julgransplundringar.
            Jag har i över 30 år nej, det är faktiskt 40 år aktivt varit med
            och levandegjort den så kallade traditionella, folkliga, svenska
            kulturen.
          </note>
          <note>
            Vad jag har lärt mig under dessa år är att de så kallade svenska
            kulturyttringarna aldrig skulle ha funnits om vi inte varit mottagliga
            för influenser från andra länder, om vi inte varit öppna mot och
            nyfikna på andra kulturer. Dansen, musiken, julgranen och midsommarstången
            allt har påverkats av andra kulturer. Utan dessa influenser hade
            vi inte haft det vi i dag kallar svenskt.
          </note>
          <note>
            Det bästa, och vad jag kan se enda, sättet att utvecklas är genom
            att möta och inspireras av andra. Det handlar om att ta del av
            och dela med sig av olika kulturella former och uttryckssätt ja,
            andra kulturer. Enda sättet att utvecklas och överleva är att
            vara öppen och tolerant mot andra. Vi är inte, har aldrig varit
            och ska inte vara en kulturellt isolerad ö. Då dör vår kultur,
            och med den dör vårt kulturarv.
          </note>
          <note>
            Herr talman! Kulturen hjälper oss att se världen runt omkring
            oss. Vi kan med en berättelse se oss själva med en klarare blick.
            Vi kan genom en teaterföreställning förstå andras livsvillkor.
            Vi kan uppfyllas av kraft, lust och glädje genom att dansa. Kulturen
            kan berika oss i livets alla situationer. Den kan roa, och den
            kan oroa. Den kulturtillgänglighetsturné jag har varit ute på
            har gett mig många nya perspektiv och inspiration. Vi behöver
            en kultur som är tillgänglig för alla, för att lära känna oss
            själva, varandra, vår historia och vår samtid bättre. Det är inte
            minst viktigt för ett samhälle som ska vara hållbart på lång sikt.
          </note>
          <note>
            Med detta, herr talman, yrkar jag bifall till utskottets förslag
            och avslag på motionerna.
          </note>
          <note type="speaker">
            Anf. 120 MATTIAS KARLSSON (SD) replik:
          </note>
          <note>
            Herr talman! Jag har till att börja med en kort kommentar om
            det här med kulturellt isolerad ö. Jag gissar att det var riktat
            till mig på något sätt.
          </note>
          <note>
            Det är som vanligt: Man målar upp någon form av mental halmgubbe,
            som Per Lodenius sedan argumenterar mot. Det finns ju ingen som
            förespråkar den linje du argumenterar emot, Per Lodenius. Jag
            har aldrig sagt att Sverige ska vara en kulturellt isolerad ö.
            Sverigedemokraterna tycker inte det. Jag tror knappt att det finns
            några människor som tycker det.
          </note>
          <note>
            Därmed inte sagt att vi måste skattefinansiera upprätthållandet
            av alla världens olika kulturer och identiteter i Sverige. Det
            är skillnad. Det är skillnad mellan frivilliga kulturimpulser
            som svenska folket naturligt, organiskt och i en lagom takt tar
            till sig och om staten trycker ned utländska kulturimpulser i
            halsen på folk fast de inte känner att de är särskilt intresserade.
            Det är skillnaden mellan din politik och min.
          </note>
          <note>
            Det var dock egentligen inte därför jag begärde ordet. Jag tycker
            att det du sade om regional verksamhet som kanske borde vara ett
            nationellt ansvar var intressant. Jag tycker att det är en intressant
            fråga att fundera över.
          </note>
          <note>
            Jag känner en viss oro inför samverkansmodellen på det sättet
            att jag är rädd för att det ska bli ett svartepetterspel mellan
            olika verksamheter där en hel del verksamheter riskerar att hamna
            emellan och där staten, kommunerna, regionerna och i viss mån
            även EU skjuter ifrån sig ansvaret, pekar på varandra och säger:
            Det är inte mitt ansvar.
          </note>
          <note>
            Där tror jag att vi alla har ett ansvar att följa frågan väldigt
            noga och försöka identifiera vilka verksamheter som eventuellt
            kan hamna mellan stolar. Ett bra exempel på det du nämner tycker
            jag är Visarkivet i Västervik, som tar ett nationellt ansvar,
            har ett nationellt material och servar hela landet men inte får
            tillräckligt med pengar från staten för att överleva. Det får
            inga pengar alls, i princip. Det riskerar att läggas ned. Vi har
            lagt fram ett konkret förslag i vår budget om att denna verksamhet
            ska inordnas i Svenskt visarkiv. Med utgångspunkt i det du sade,
            Per Lodenius, förstår jag faktiskt inte varför du inte stöder
            det förslaget.
          </note>
          <note>
            Jag tycker också att det du sade om hur du ser på framtiden för
            Skapande skola var intressant, nämligen att det ska utvecklas
            ända ned till förskoleålder. Vi har ett konkret förslag även kring
            detta, och det skulle vara intressant att få veta varför du inte
            heller stöder det.
          </note>
          <note type="speaker">
            Anf. 121 PER LODENIUS (C) replik:
          </note>
          <note>
            Herr talman! Jag skulle kunna ta båda dessa två minuter till
            att tala om olika kulturella infallsvinklar. Då hade jag gärna
            också velat ställa motfrågor till Mattias Karlsson. När blev den
            svenska kulturen svensk? Var det när Philochoros vid förra sekelskiftet
            tog en del baletter, kallade dem folkdanser och började dansa
            dem i folkdräkter? Philochoros var alltså en folkdansförening
            som bildades vid Uppsala universitet. Den bestod enbart av män,
            kan jag också berätta. Det var väl alltså föregångaren till After
            Dark eller vad de där grupperna heter.
          </note>
          <note>
            Men jag ska i stället ta och svara på dina frågor. När det gäller
            samverkansmodellen ser jag tvärtom att den är en fördel. Jag har
            varit ute runt omkring i landet, och då har man just sagt att
            samverkansmodellen har gjort att man har kunnat få en mer regional
            kraft och mer kunskap bland politikerna.
          </note>
          <note>
            Jag menar att det finns institutioner som tack vare samverkansmodellen
            växer och blir tydligare i sina uppdrag. De kan också ha ett nationellt
            uppdrag. Jag kan se framför mig en samverkansmodell också på ett
            nationellt plan framöver. I regionerna jobbar man med sina samverkansmodeller,
            men man träffas också nationellt för att prata ihop sig: Hur ska
            vi jobba i Sverige och internationellt? Hur ska vi samverka tillsammans
            alla delar? Hur ska vi utöka samverkansmodellen? Jag tycker att
            den fungerar väldigt bra.
          </note>
          <note>
            Det jag har sett när jag har varit ute och rest är att ingen
            har varit helt negativ. Man har haft lite synpunkter, för detta
            är ju en ny reform. Men överallt har man sagt att det har varit
            fler fördelar än nackdelar med samverkansmodellen. Jag tror att
            det är en viktig del att ta med i detta.
          </note>
          <note>
            Jag ska säga något om visarkivet i Västervik. Vi har redan visarkiv
            där man jobbar nationellt och som har dessa delar. Visarkivet
            i Västervik är ett bra komplement till dem.
          </note>
          <note type="speaker">
            Anf. 122 MATTIAS KARLSSON (SD) replik:
          </note>
          <note>
            Herr talman! Jag tror att tiden helt enkelt utvisar vilka utländska
            företeelser som med tiden blir svenska. Det har att göra med svenska
            folkets inställning. Det handlar om de företeelser som en majoritet
            av svenskarna tycker är bra och trevliga och som de tar till sig
            och ofta omformar på något sätt. De blir med tiden svenska. Det
            där är ganska naturligt, och det sköter sig självt om man bara
            låter det vara. Men det vill inte ni och regeringen göra, utan
            ni vill styra uppifrån med statliga medel. Ni vill skattesubventionera
            på olika sätt och diktera för svenskarna vad de ska tycka är svenskt
            av utländska företeelser. Det är det som stora delar av den mångkulturella
            politiken går ut på, och det är skillnaden mellan oss.
          </note>
          <note>
            Jag tycker inte att jag egentligen fick något bra svar på min
            fråga om samverkansmodellen. Det är kanske en intressant tanke
            om olika typer av utveckling av samverkansmodellen och så vidare,
            men varför stöder ni inte rent konkret förslaget om att inordna
            det hela? Om nu visarkivet i Västervik är ett komplement vad har
            då Centerpartiet emot att inordna det i det nationella visarkivet
            och på så sätt också rädda verksamheten? De tar ett nationellt
            ansvar, och vi menar att det finns en hel del exempel på regionala
            verksamheter som de skulle kunna ta ett nationellt ansvar för.
          </note>
          <note>
            När det gäller Skapande skola skulle du gärna se om jag tolkar
            dig rätt att man fortsatte att utöka verksamheten så att den även
            omfattar förskolan. Vi har lagt fram ett sådant förslag. Varför
            stöder inte Centerpartiet det?
          </note>
          <note type="speaker">
            Anf. 123 PER LODENIUS (C) replik:
          </note>
          <note>
            Herr talman! När det gäller visarkivet i Västervik har vi som
            jag sade tidigare, Mattias Karlsson, också ett visarkiv här i
            Stockholm som man jobbar med. Jag kan mycket väl se att man skulle
            kunna ha ett samarbete där, men det handlar då inte om att lyfta
            upp visarkivet i Västervik till ett nationellt arkiv. Men jag
            förutsätter att dessa myndigheter och visarkivet i Västervik ska
            kunna samarbeta.
          </note>
          <note>
            När det gäller Skapande skola sade jag att jag absolut ser en
            möjlighet att driva detta vidare på sikt från förskoleklasserna
            upp via grundskolan till gymnasiet. Det är målsättningen. Men
            vi måste ta ett steg i taget när det gäller dessa delar just för
            att det måste kunna sätta sig. Man måste kunna få i gång organisationen
            kring Skapande skola. Det handlar också om ekonomi. Det är en
            jätteviktig del att ha kulturen i skolan. Jag har själv sett hur
            den kan användas och hur den inspirerar och lyfter både elever
            och lärare i deras arbete med undervisningen.
          </note>
          <note>
            Det är precis som jag sade: Framöver vill jag absolut se Skapande
            skola hela vägen från förskola och vidare upp. Men vi är inte
            där i dag. Nu har vi infört Skapande skola från förskoleklass
            och vidare genom hela grundskolan. Jag tycker att det är en jättebra
            början. Låt oss ta nästa steg längre fram när möjligheterna kommer.
          </note>
          <note type="speaker">
            Anf. 124 LARS-AXEL NORDELL (KD):
          </note>
          <note>
            Herr talman! Det är med glädje jag kan konstatera att Sverige,
            precis som kulturministern påpekade, som ett av få länder i Europa
            även i år kan satsa mer pengar på kulturen precis som Alliansen
            har gjort i varje budget sedan regeringsskiftet 2006.
          </note>
          <note>
            I dag kan vi läsa att det brittiska kulturrådet kommer att få
            sin budget nedskuren med ytterligare 11,6 miljoner pund fram till
            2015. Det motsvarar över 124 miljoner svenska kronor. Det skiljer
            sig alltså en del mellan länderna. Vi har som sagt satsat mer
            pengar varje år sedan regeringsskiftet 2006.
          </note>
          <note>
            Jag tänker tala en del om hur Kristdemokraterna och de andra
            partierna i regeringen satsar på våra folkminnen, våra traditioner,
            våra värderingar och våra kunskaper om olika platser våra kunskaper
            om jorden vi ärvde och lunden den gröna. Kort och gott handlar
            det om arbetet för att bevara och tillgängliggöra vårt kulturarv.
          </note>
          <note>
            De gemensamma värderingarna, de svenska dialekterna, inklusive
            till exempel gotländskan, och berättelser som har förts vidare
            genom generationer ingår alla i det som vi brukar kalla för vårt
            immateriella kulturarv. Om vi har god kännedom om vårt kulturarv
            har vi bättre förutsättningar att utveckla vår identitet. Det
            betyder i sin tur att vi får bättre förutsättningar att respektera
            andras kulturer och värden. Det immateriella kulturarvet blir
            därmed ett viktigt vapen mot rasism och främlingsfientlighet.
          </note>
          <note>
            Vi kristdemokrater står upp för kulturarvet. Vi betonar det småskaliga
            och lokala. Jag tycker till exempel att det är trevligt när Gunilla
            Carlssons hemort nämns när namnet ropas upp Hisings Backa. Tidigare
            hade alla riksdagsledamöter ortsnamnet med. Det saknar jag egentligen.
          </note>
          <note>
            Vi ser positivt på mötet mellan generationer, som innebär att
            kunskaper och traditioner förs vidare. Vi ser Unescos konvention
            till skydd för det immateriella kulturarvet som oerhört viktigt.
          </note>
          <note>
            Många viktiga uppgifter som handlar om att bevara vårt kulturarv
            riskerar att inte bli utförda. Inventering, fotografering, dokumentation
            och katalogisering i syfte att öka kunskapen om kulturarvet är
            sådant som inte direkt är det första som kommuner och landsting
            öronmärker pengar för att klara av i sina budgetar.
          </note>
          <note>
            Samtidigt har vi i Sverige personer som står långt ifrån arbetsmarknaden
            och som är i behov av en inkomst och i behov av meningsfulla uppgifter
            att fylla sin vardag med. De behöver också arbetskamrater att
            utvecklas tillsammans med. I Kristdemokraternas Sverige säger
            vi att alla ska ha rätt att arbeta till 100 procent av sin förmåga.
          </note>
          <note>
            Kulturarvslyftet förenar de här två behoven. Regeringen strävar
            efter att bygga upp kunskap om kulturarvet och bevara det för
            eftervärlden. Det kombineras med att man erbjuder en meningsfull
            och utvecklande sysselsättning för personer med arbetshinder.
          </note>
          <note>
            Varje kommun kan genom Kulturarvslyftet stärka sitt lokala museum.
            Öppettiderna kan utökas. Tillgängligheten för personer med rörelsehinder
            kan förbättras. Sverige är fullt av kulturskatter som genom den
            här satsningen kan lyfta. Och samtidigt kommer människor några
            steg närmare arbetslivet.
          </note>
          <note>
            Kulturarvslyftet har fått kritik, som vi har hört i dag. Politiker
            som av okända anledningar ser skeptiskt på en satsning som är
            till för att människor ska finna en plats i arbetslivet har varit
            snabba att döma ut projektet. Om dessa politiker hade ägnat mer
            tid åt att sätta sig in i vårt kulturarv hade de kunnat dra lärdom
            och ta del av den vishet som har följt med från lång tid tillbaka.
          </note>
          <note>
            Låt mig nämna några traditionella exempel från ordstäv som har
            burits med genom åren. De kanske kan passa in för att bemöta kritiken
            mot Kulturarvslyftet.
          </note>
          <note>
            Alla är vi barn i början. Bättre lyss till den sträng som brast
            än aldrig spänna en båge. Man måste ju börja någonstans, och man
            måste också försöka. Den som sover syndar inte. Om man inte gör
            något syndar man förstås inte. Den som väntar på något gott väntar
            aldrig för länge. Efter regn kommer solsken. Det kanske är regnperiod
            just nu. Kasta inte ut barnet med badvattnet. Skam den som ger
            sig. Trägen vinner. Eller kanske: Skadeglädjen är den enda sanna
            glädjen.
          </note>
          <note>
            Herr talman! Kulturarvslyftet växer till sig. Det behöver tid.
            Vi kan konstatera att starten varit betydligt längre och trögare
            än vad vi förväntat oss. Vi kan också konstatera att det i många
            fall rör sig om fleråriga projekt. Under året har Kulturarvslyftet
            befunnit sig i en uppbyggnadsfas. Antalet ansökningar har ökat
            även om de är på tok för få. Det är fortfarande svårt att sia
            om vilken volym satsningen kommer att få i framtiden. Alliansen
            följer utvecklingen, och jag som kristdemokrat följer noggrant
            den fortsatta utvecklingen; det kan jag lova. Bättre förutsättningar
            för handledning kan vara en god idé för att Kulturarvslyftet ska
            lyfta i volym framöver.
          </note>
          <note>
            Liksom en del andra talare i debatten i dag vill också jag beklaga
            att Socialdemokraterna i det här sammanhanget tar från de mest
            utsatta på arbetsmarknaden. Det är precis det som också jag anser
            att det handlar om när man talar om att föra över pengar från
            Kulturarvslyftet till ett projekt för att understödja frilansande
            kulturarbetare. Min far var kulturarbetare. Jag vet hur tufft
            det kan vara, men här handlar det om personer som står långt ifrån
            arbetsmarknaden. Då anser jag att det är oerhört viktigt att inte
            lyfta bort pengarna för den gruppen.
          </note>
          <note>
            Det här är ett beklagligt exempel på felaktig fördelningspolitik.
            Vi vill i stället ge människor möjlighet att arbeta hundra procent
            av sin förmåga. Att lägga ner Kulturarvslyftet, som Socialdemokraterna
            föreslår, skulle vara ett hårt slag mot människor som står långt
            från arbetsmarknaden.
          </note>
          <note>
            Ett annat exempel på felaktig fördelning av våra gemensamma medel
            är Sverigedemokraternas och Vänsterpartiets förslag att minska
            stödet till trossamfunden. De båda partierna har uppenbart inte
            förstått religionens oerhört betydelsefulla roll i vårt samhälle,
            och detta trots att vi gång på gång ser att trossamfunden utför
            ett enormt arbete där staten många gånger inte räcker till. Det
            gäller inte minst verksamheter för barn och unga, i integrationsprocessen,
            i det sociala arbetet och i den andliga vården. Att nedvärdera
            trossamfunden är helt enkelt oansvarigt. Alliansregeringen föreslår
            i höstens budgetproposition en ökning av anslaget Stöd till trossamfunden
            med 15 miljoner kronor, inklusive stöd till sjukhuskyrkan som
            vi väl alla uppskattar på olika sätt.
          </note>
          <note>
            Av oppositionspartiernas budgetmotioner framgår däremot att Sverigedemokraterna
            vill ta bort 30 miljoner kronor från samfunden och att Vänsterpartiet
            vill ta bort 15 miljoner kronor.
          </note>
          <note>
            Jag är glad över att regeringen ser hur samfunden bidrar till
            att skapa ett hållbart samhälle. Det offentliga ska uppmuntra
            och understödja det arbete som trossamfunden utför, inte motarbeta
            det. När vi kristdemokrater tillsammans med övriga Alliansen nu
            har lyckats höja nivån visar Vänsterpartiet och Sverigedemokraterna
            tyvärr att trossamfunden kommer att avlövas om de får styra Sverige,
            vilket jag beklagar.
          </note>
          <note>
            Herr talman! Alliansens fördelningspolitik innehåller fler platser
            på folkhögskolornas allmänna linje. Folkbildningens pedagogik
            och tradition betyder mycket för att motivera och stödja unga
            arbetslösa som saknar fullgjord gymnasieutbildning. Regeringen
            har redan tidigare infört en temporär satsning på studiemotiverande
            kurser där unga kan studera på heltid i upp till tre månader inom
            folkhögskolan. Bland annat handlar studierna om att repetera kärnämnen,
            träna studieteknik och pröva aktiviteter. Nu förlängs den satsningen
            och görs också tillgänglig för personer som fyllt 25 år. Arbetet
            är en del av regeringens insatser för att underlätta för unga
            att komplettera och stärka sin kompetens, där Alliansen i årets
            budgetproposition satsar 342 miljoner för åren 2013 till 2016.
          </note>
          <note>
            Alliansen utökar dundersuccén Skapande skola. Kristdemokraternas
            hjärtefråga har tagits väl emot av både kulturskapare, lärare
            och elever. I korthet går satsningen ut på att professionella
            kulturskapare samarbetar med skolan för att få in kulturella uttryck
            i skolans arbete. Sedan starten 2008 har Skapande skola utvidgats
            steg för steg, och nu får även sexåringarna i förskoleklass tillgång
            till kultur på det här sättet.
          </note>
          <note>
            I Alliansens budget lyfts den digitala tekniken fram för att
            göra kulturen tillgänglig för personer med funktionsnedsättning.
            Den stärker det civila samhället. Den lyfter fram kulturen i ett
            läge där andra europeiska länder bara kan drömma om att göra samma
            sak.
          </note>
          <note>
            Herr talman! Därför är jag glad över att i dag få yrka bifall
            till utskottets förslag i betänkandet.
          </note>
          <note type="speaker">
            Anf. 125 MATTIAS KARLSSON (SD) replik:
          </note>
          <note>
            Herr talman! Jag blir glad över att höra att Lars-Axel värnar
            om svenska dialekter och tycker att det är viktigt att lägga fokus
            på att bevara dem. Med anledning av det skulle jag vilja fråga
            om Lars-Axel anser att de estlandssvenska och finlandssvenska
            dialekterna är svenska dialekter och om han anser att de estlandssvenska
            och finlandssvenska minoriteterna är svenskar. Om svaret på de
            frågorna är ja undrar jag varför du i så fall säger nej till vårt
            förslag om att låta Språk- och folkminnesinstitutet ta ansvar
            även för dessa svenskars dialekter, folkminnen och kultur.
          </note>
          <note>
            När det gäller Kulturarvslyftet vill jag säga att det finns ett
            annat ordstäv som säger att om man gör som man alltid har gjort
            kommer man att få samma resultat som man alltid har fått. Det
            är väl det som är problemet. Ni ser att det inte blev som ni hade
            tänkt er, men ändå gör ni ingenting åt det. Ni hoppas bara att
            det ska lösa sig av sig självt.
          </note>
          <note>
            Om de tilltänkta arbetsgivarna upplever att det erbjudande som
            staten har gett inte är tillräckligt intressant och attraktivt
            måste man ju göra det mer intressant och attraktivt, men det verkar
            inte finnas några sådana tankar och idéer alls. Jag tror att man
            kan fortsätta utefter de grundläggande intentioner som man hade
            med det här projektet och försöka hjälpa dem som står väldigt
            långt från arbetsmarknaden och få något bra uträttat på kulturarvsområdet.
            Men ska man göra det måste man göra någonting snabbt för att förbättra
            det och göra det mer attraktivt.
          </note>
          <note>
            När det gäller stödet till trossamfunden har jag en fråga med
            anledning av det som jag tog upp tidigare om Uppdrag gransknings
            avslöjanden att 60 procent av de granskade muslimska samfunden
            och moskéerna pläderar för förtryck av kvinnor och uppmanar kvinnor
            att finna sig i våld i hemmet och bli utsatta för sex mot sin
            vilja, eller våldtäkt som man kallar det. Ska inte det få några
            konsekvenser? Ska trossamfunden ha stöd till varje pris? Det låter
            på Lars-Axel nästan som om vi obönhörligen ska stödja trossamfunden
            oavsett vad de gör, annars är vi på något sätt fientliga. De villkor
            som ställs upp för att trossamfunden ska få stöd måste väl följas?
          </note>
          <note type="speaker">
            Anf. 126 LARS-AXEL NORDELL (KD) replik:
          </note>
          <note>
            Herr talman! Tack för dina frågor, Mattias Karlsson. Jag har
            ingen uppfattning om de detaljer som du frågar om när det gäller
            estlandssvenskar och finlandssvenskar. Jag är inte alls insatt
            i det. Däremot vet jag att vi har ett antal minoritetsspråk. I
            språklagen jämställs även teckenspråket med de här minoritetsspråken.
            Det är också en viktig grupp som kommunicerar. Det är vad jag
            kan säga.
          </note>
          <note>
            När det gäller att å ena sidan inte ge upp för tidigt och å andra
            sidan byta system, byta taktik eller lägga ned och börja om tror
            jag att vi ska ge Kulturarvslyftet en längre startsträcka. Jag
            tror att det är nödvändigt. Men sedan är det möjligt att vi måste
            se över om man till exempel kan förstärka handledningen. Det skulle
            kanske kunna vara en möjlighet om det är där som det fallerar.
            Jag tror att det finns ett tjugotal olika arbetsmarknadspolitiska
            åtgärder som Arbetsförmedlingen kan sätta in. Det finns väldigt
            många åtgärder. Vitsen med det här är att vi kombinerar ett behov
            som vi har på kulturarvssidan med att det finns personer som står
            långt från arbetsmarknaden. Jag tror att det är mycket viktigt
            att det blir meningsfulla sysselsättningar.
          </note>
          <note>
            Reaktionen på Uppdrag granskning blev naturligtvis oerhört stark.
            Vi var många som reagerade mycket kraftigt på det som hände. I
            det läget tror jag att det är helt fel att straffa genom att dra
            ned statsbidrag. Jag tror att man måste komma till rätta med detta
            genom att vara tydlig och föra en tydlig dialog i stället för
            att i efterhand dra ned statsbidrag. Jag tror att det här kommer
            att vara viktigt om vi tror på en framtid tillsammans, och det
            gör jag.
          </note>
          <note type="speaker">
            Anf. 127 MATTIAS KARLSSON (SD) replik:
          </note>
          <note>
            Herr talman! Då skulle jag vilja uppmana Lars-Axel Nordell att
            läsa lite om de estlandssvenska och finlandssvenska minoriteterna.
            De har en väldigt spännande historia, och om det nu är så att
            Lars-Axel tycker att det är viktigt att man bevarar och lyfter
            fram svenska dialekter så hoppas jag att han nästa gång vi står
            här har tänkt en runda till och kanske till och med är beredd
            att stödja vårt förslag om att ge den svenska staten ansvar för
            att bevara även de här svenskarnas dialekter och folkminnen.
          </note>
          <note>
            När det gäller Kulturarvslyftet förespråkar ju vi i nuläget inget
            systemskifte utan en modifiering av den befintliga modellen för
            att göra den mer attraktiv. Jag tycker att det är tråkigt att
            regeringen inte alls funderar i samma banor utan tror att det
            bara ska lösa sig av sig självt. Det tror inte jag, tyvärr, och
            då riskerar de fina grundtankarna med projektet att gå om intet.
            Det är jag rädd för.
          </note>
          <note>
            Jag håller inte alls med om Lars-Axel Nordells utgångspunkt när
            det gäller trossamfunden. Om man ställer upp tydliga kriterier
            för vilka krav man ska uppfylla för att få stöd och man sedan
            bryter mot dem måste det få en konsekvens. Då kan man inte i stället
            belöna. Skulle vi tillämpa de här principerna på kriminalpolitikens
            område skulle det bli väldigt märkligt. Då skulle vi gå och dela
            ut rosor till våldsverkare och förbrytare av olika slag. Det är
            inte en linje som jag tror på.
          </note>
          <note type="speaker">
            Anf. 128 LARS-AXEL NORDELL (KD) replik:
          </note>
          <note>
            Herr talman! Om vi tar det sista så gör Mattias Karlsson en ordentlig
            neddragning 30 miljoner. Det han föreslår går ut över väldigt
            mycket av verksamheten, bland annat sjukhuskyrkan.
          </note>
          <note>
            När det gäller det man avslöjade i Uppdrag granskning tycker
            jag för det första att det var väldigt bra att man avslöjade det,
            för det som sker är inte på något vis acceptabelt. Men jag tror
            också att det är viktigt att vi kan följa upp det och att det
            svenska samhället måste ha bra kontakter med alla kyrkor och moskéer.
            Vi måste ha en öppen dialog så att det inte blir slutna grupper.
          </note>
          <note>
            I Örebro där jag bor har vi en väldigt bra dialog, och jag tror
            därför att det går att komma till rätta med de här tokigheterna
            som har varit.
          </note>
          <note type="speaker">
            Anf. 129 ISAK FROM (S):
          </note>
          <note>
            Herr talman! Jag vill börja med att tacka ledamöterna i kulturutskottet
            för en intressant och livlig debatt. Jag vill också tacka kulturministern
            för att hon var här i alla fall till halvtid. Det är väl ungefär
            som med kulturpolitiken: Det blir lite halvgjort. Det är i alla
            fall mer än vad man kan säga om näringsministern tidigare i dag.
            Hon var inte här alls, och näringspolitiken är också helt ogjord
            i den borgerliga regeringen.
          </note>
          <note>
            De borgerliga partierna kritiserar oss socialdemokrater väldigt
            mycket här i dag. Det tycker jag är jättebra. Det visar att vi
            är på rätt väg. Det visar att man har bekymmer med den socialdemokratiska
            politiken.
          </note>
          <note>
            Sverigedemokraterna ser ingen skillnad mellan vår socialdemokratiska
            politik och de borgerliga partiernas politik. Jag rekommenderar
            å det kraftigaste att man tar del av vårt socialdemokratiska förslag
            för ett nytt läslyft. Då kanske man kan läsa vår kulturmotion
            och övriga motioner och se att det faktiskt är ganska stor skillnad.
          </note>
          <note>
            Herr talman! Vi socialdemokrater lägger väldigt stor vikt vid
            ungdomspolitiken. Det är därför vi satsar på ungdomsgrupperna.
            Det är därför vi kopplar ihop kultur, utbildning, arbetsmarknad
            och socialpolitik till en sammanhållen ungdomspolitik.
          </note>
          <note>
            Rädda Barnens årliga rapport visar att det fortsatt är väldigt
            många barn och ungdomar som växer upp under fattiga förhållanden
            i Sverige i dag och att det är väldigt många barn och unga som
            riskerar att komma ohjälpligt efter. Resultaten visar att trots
            den gynnsamma ekonomiska utvecklingen för de allra flesta hushåll
            de senaste åren så ökar ojämlikheten i Sverige. Levnadsstandarden
            förändras för väldigt många till det bättre, men för väldigt många
            blir det fortsatt sämre. Väldigt många barn har det väldigt illa
            i dag.
          </note>
          <note>
            Det finns trots detta en ökad medvetenhet om barnfattigdomen
            i Sverige, vilket är positivt. Allt fler kommuner tar krafttag
            och arbetar för att minska barnfattigdomen. Det är naturligtvis
            väldigt välkommet, men man bör också i sammanhanget fundera över
            vad regeringens insatser på det här området är.
          </note>
          <note>
            Herr talman! Det krävs betydligt mer än sänkt bolagsskatt. Regeringen
            saknar en övergripande strategi, och det är tydligt att det krävs
            ett samordnat helhetsgrepp. Både regeringen och samtliga kommuner
            behöver effektivt samverka för att lindra och förhindra att barnfattigdomen
            ökar i Sverige.
          </note>
          <note>
            I Moderaternas Sverige galopperar utanförskapet, särskilt i ungdomsgrupperna.
            Ungdomar släpps inte in i samhället. De hoppar av gymnasieskolan.
            De får inget jobb, de får ingen bostad och de känner ingen tilltro
            till demokratin.
          </note>
          <note>
            Därför har vi särskilt valt att lyfta in ungdomsgrupperna. Kulturen
            är ett viktigt verktyg för att hjälpa ungdomsgrupperna att förstå
            sin samtid och växa som goda medborgare. Lars Ohlys inlägg om
            kultur- och musikskolan var mycket bra; jag delar det till fullo.
          </note>
          <note>
            I dag är kultur- och musikskolan hotad i många kommuner. I många
            kommuner blomstrar den, inte minst i många socialdemokratiska
            kommuner. Vi har till exempel varit på besök hos S-gruppen i Trollhättan,
            och jag har även goda exempel från Skellefteå och Norsjö där det
            är låga eller inga avgifter till musik- och kulturskolan.
          </note>
          <note>
            Det krävs ändå att någonting görs, för skillnaderna på det här
            området ökar. Vi vill se ett uppdrag från regeringen till Statens
            Kulturråd i samarbete med SKL och med Sveriges musik- och kulturskoleråd
            för att följa upp och göra en rejäl översyn av musik- och kulturskolan
            i Sverige. Det riskerar också att långsiktigt få negativa konsekvenser,
            inte minst med tanke på att vi tidigare har haft väldigt stora
            exportframgångar med vårt svenska musikliv.
          </note>
          <note>
            Till följd av att den moderatledda regeringen låter landet spricka
            isär finns det kraftiga underströmmar av rasism och intolerans
            som tar sig uttryck i islamofobi, afrofobi, antisemitism, antiziganism
            och homofobi. Ungdomsstyrelsen ger i dag projektbidrag till verksamheter
            som jobbar mot rasism och intolerans. Bidragets syfte är att stödja
            verksamheter som förebygger och motverkar rasism och intolerans.
            Under 2011 har Ungdomsstyrelsen kunnat bevilja ett stort antal
            bidrag men till långt färre än alla som har sökt. Detta visar
            att det finns ett stort engagemang och ett stort behov av att
            satsa på de här grupperna.
          </note>
          <note>
            I vårt socialdemokratiska förslag fanns det mer medel för att
            möta detta. Om vi hade haft möjlighet att reservera oss på det
            här området hade vi naturligtvis gjort det, men eftersom det handlar
            om mer pengar kunde vi inte göra det.
          </note>
          <note>
            Vi vill utifrån detta föreslå att Ungdomsstyrelsen ges i fortsatt
            uppdrag att identifiera och arbeta med de här frågorna. De är
            jätteviktiga. Det är väldigt viktigt att Ungdomsstyrelsen kan
            fortsätta sin bidragsgivning och prioritera projekt inom områdena
            demokrati, kultur, mångfald och integration.
          </note>
          <note>
            Herr talman! Jag hade en interpellationsdebatt om Skapande skola
            med kulturministern här i kammaren förra veckan. Jag hade denna
            debatt med kulturministern därför att jag undrar om vi har en
            skola för alla. Jag tycker nämligen att det är viktigt att alla
            elever ska kunna möta morgondagens arbetsmarknad väl förberedda,
            och jag måste säga att Moderaterna verkar väldigt nöjda med det
            faktum att Skapande skola inte når ens hälften av alla barn. Och
            detta kallar Kristdemokraterna här i kammaren i dag för en dundersuccé.
            Det är skrämmande.
          </note>
          <note>
            Betydelsen av estetisk kompetens ska inte underskattas. Det krävs
            att man kan kommunicera med sin omgivning, vara kreativ och tänka
            utanför mallen. Det krävs också för att vi ska kunna få nya företag.
            Det kommer att krävas nytänkande, och det kommer att krävas kreativt
            skapande tillsammans med kommunikativ kompetens om vi ska få nya
            företag.
          </note>
          <note>
            Det krävs betydligt mer än sänkt bolagsskatt.
          </note>
          <note>
            Jag och samtliga mina kolleger i kulturutskottet är väl medvetna
            om att Skapande skola har fått både ris och ros. Enligt Kulturrådets
            nulägesanalys från i våras har andelen skolor och kommuner som
            sökt Skapande skola-medel ökat kraftigt och är nu nära nog 100
            procent. Det tycker vi är jättebra.
          </note>
          <note>
            Men det är väldigt många som inte får ta del av satsningen. Drygt
            hälften av alla har inte möjlighet att ta del av satsningen. Det
            kan nämligen vara så att det bara är en klass eller en årskurs
            som har deltagit i satsningen. Alla andra lämnas därhän.
          </note>
          <note>
            Mycket pekar också på att alltför många skolor tar tillfället
            i akt att skära ned på kultur när man inte beviljar pengar för
            Skapande skola. Därför har vi föreslagit att det görs en djupare
            analys.
          </note>
          <note>
            Kulturministern höll i varje fall med mig när hon tidigare förra
            veckan belade mina farhågor genom att bekräfta att det saknas
            fakta. Det i sin tur måste betyda att vi måste ha bättre underlag.
            Därför är det inte tillfredsställande att en rejäl utvärdering
            kanske kommer först i slutet av nästa år.
          </note>
          <note>
            Jag tänker övergå till att tala lite om museer. Jag vill samtidigt
            lyfta fram att många museer gör ett mycket bra, viktigt och gott
            arbete tillsammans med Skapande skola. Det är också viktigt att
            lyfta fram att det saknas medel till museipedagoger.
          </note>
          <note>
            Jag har under året besökt ett flertal statliga och regionala
            museer där man vittnar om att det finns ett stort intresse från
            skolor för deras verksamhet. Men tyvärr saknas det i många fall
            ekonomi på grund av svårigheter inte minst från skolans sida att
            planera verksamheten eftersom man får besked om medel för Skapande
            skola alltför sent.
          </note>
          <note>
            Herr talman! Vi har ett nationalmuseum med stor potential. Nationalmuseum
            renoveras under de kommande åren för väldigt dyra pengar. Trots
            denna kostnad kommer inte museet att kunna bedriva en verksamhet
            värdig ett nationalmuseum. Till exempel kommer man inte att ha
            fysiska möjligheter att ta emot internationella tillfälliga utställningar
            av den sort som dragit stora publikskaror till museet.
          </note>
          <note>
            Nationalmuseum har även andra bra idéer som är värda att nämna.
            Etableringen av Nationalmuseum Norr på Jamtli i Östersund är en
            viktig framtida satsning. Här hade jag velat fråga kulturministern
            om det kommer att finnas stöd för en sådan framtida satsning i
            framtida regleringsbrev. Det gäller regionen i Jämtland och Jamtli.
            Nationalmuseum säger att en sådan norrländsk filial för Nationalmuseum
            vore väldigt önskvärd. Det är också ett museisamarbete som inte
            tidigare har prövats i landet.
          </note>
          <note>
            En av Sveriges absolut mest kända och respekterade händelser
            är utdelandet av Nobelpriset, som skedde i går. Vi har drivit
            frågan om ett nytt Nobelmuseum. I förra årets budgetförslag uppmärksammade
            vi regeringen på att man måste ta initiativ till en dialog med
            Nobelstiftelsen, en uppmaning som vi kan se att man hörsammat.
          </note>
          <note>
            Vi välkomnar därför att regeringen nu stöder Nobelstiftelsens
            arbete för att skapa ett Nobel Prize Center. Det är en väldigt
            viktig del i utvecklingen av besöksnäringen. Vi ser dock stora
            problem med den placering av ett Nobelmuseum som anvisats av Stockholms
            stad, tomten bakom Nationalmuseum på Blasieholmen. En placering
            där av ett Nobelmuseum omöjliggör en utbyggnad av nuvarande Nationalmuseum
            på den platsen.
          </note>
          <note>
            Vi menar fortfarande att marken bakom Nationalmuseum är mycket
            lämplig för att skapa ett Nationalmuseum i världsklass, men också
            för att se vilka möjligheter det finns att skapa ett design- och
            formmuseum. Om nu Moderaterna tänker ta replik kan man tänka sig
            att Moderaterna vill fråga hur vi tänker oss att genomförandet
            av etapp 2 ska gå till, renoveringen av museibyggnaden på Blasieholmen,
            hur vi vill stärka Nationalmuseum långsiktigt eller hur vi vill
            genomföra etableringen tillsammans med Jamtli i Östersund.
          </note>
          <note>
            Vi har nya frågor som dyker upp i borgerlighetens Sverige. I
            dag förvaltas mycket av det rullande kulturarvet genom enskildas
            och ideell sektors försorg. Utan enskildas brinnande intresse
            hade inte sektorn kunnat växa. Enbart den ideella sektorn beräknas
            ge en sysselsättning på minst 350 heltider.
          </note>
          <note>
            För många mindre samlingar och stiftelser fungerar det på många
            håll rent utmärkt bra. Men i fallet Saab och Saabmuseet höll det
            på att gå över styr, och en stor världsunik samling riskerade
            att skingras. Nu är den frågan löst genom att kommunen och regionen
            orkat gå in och rädda kvar samlingen i Trollhättan.
          </note>
          <note>
            Detta visar att det finns föremål som borde kunna sparas och
            bevaras på statliga museer. Det borde också finnas en myndighet
            som är till stöd för sektorn ur ett kulturhistoriskt perspektiv.
          </note>
          <note>
            Jag menar inte att vi ska ha ett museum för detta. Men man bör
            kunna dokumentera vad den ideella sektorn nu kan. Mycket av den
            ideella sektorn håller på att dö ut.
          </note>
          <note>
            Herr talman! I valet mellan mat på bordet och ett kulturbesök
            på museet väljer familjen med knappa resurser mat på bordet. Moderaterna
            gör sig lustiga över vårt förslag till fri entré, som vi står
            fast vid.
          </note>
          <note>
            Vi har ett viktigt förslag för att förbättra integrationen och
            kunskapen om vårt gemensamma kulturhistoriska arv. Vårt förslag
            är även ett effektivt sätt att ge alla oavsett inkomst möjlighet
            att ta del och njuta av våra samlade kulturhistoriska skatter.
          </note>
          <note>
            Reformen med fri entré på statliga museer möjliggjorde besök
            för många grupper. Inte minst lockade fri entré grupper som aldrig
            tidigare besökt ett museum, som barnfamiljer med låga inkomster.
          </note>
          <note>
            Besöksutfallet för 2007 vid de 19 statliga museerna med fri entré
            för barn och ungdom upp till 19 år, det vill säga fri-entré-museerna,
            innebar att dessa museer tillsammans förlorade nästan 2 miljoner
            besök, vilket motsvarar en publiknedgång med 39 procent. Trots
            detta avskaffade den borgerliga regeringen den fria entrén efter
            valet 2006.
          </note>
          <note>
            Vi menar att det åter är dags att öppna museerna för fler. Det
            är därför som vi föreslår en satsning på fri entré. Det är därför
            som vi satsar 80 miljoner kronor på museisektorn.
          </note>
          <note>
            Noterbart här är att Cecilia Magnusson jämför museibesök med
            en Big Mac. Det är helt i linje med regeringens övriga näringspolitik,
            så vi är inte alls förvånade.
          </note>
          <note>
            Vi vill dock samtidigt poängtera att vi ser det som väldigt viktigt
            att stärka samverkansmodellen så att även de regionala museerna
            kan ta del av fri entré och det blir möjligt i hela landet.
          </note>
          <note>
            Det är en konkurrensfaktor för Sverige att unga människor behärskar
            kreativa uttrycksformer. Det visar inte minst framgångar för svenska
            data- och tv-spel och design. Dessa framgångar bygger på ett kreativt
            tänkande.
          </note>
          <note>
            Vi välkomnar att regeringen till slut, långt om länge, valde
            att tillskjuta 80 miljoner till Kulturhuvudstadsåret i Umeå 2014.
            Det är, precis om Lars Ohly framförde här, långt mycket mindre
            än vad Stockholm fick 1998. Men det är ändå välbehövliga pengar.
          </note>
          <note>
            Jag hoppas att representanterna för de borgerliga partierna trycker
            på sina kamrater i näringsutskottet så att också näringsutskottet
            bidrar med motsvarande satsning. Kulturhuvudstadsåret i Umeå är
            även en näringspolitisk satsning för att kunna ta tillvara de
            kreativa näringarna och utveckla besöksnäringen.
          </note>
          <note>
            Det är i sammanhanget beklagligt att regeringen väljer att dra
            ned på stödet till Visit Sweden i samma anda. Det gör att besöksnäringen
            kanske inte får det stöd den borde få. Det är glädjande att våra
            kamrater i näringsutskottet har prioriterat satsningen och fortsatt
            vill satsa på Visit Sweden.
          </note>
          <note>
            Herr talman! Ska Sverige lyckas måste varje mänsklig resurs nyttjas
            väl. Det är därför vi föreslår satsning på musik, Kulturskolan
            och fri entré. Det är vår sammanhållna politik för tillväxt, mångfald,
            välfärd. Tveka aldrig om det.
          </note>
          <note type="speaker">
            Anf. 130 CECILIA MAGNUSSON (M) replik:
          </note>
          <note>
            Herr talman! Det är inte antalet ord som är det viktiga, Isak
            From. Jag ska inte ställa några frågor, men det var ett antal
            påståenden som Isak From framförde i denna ordkaskad som jag måste
            rätta.
          </note>
          <note>
            Jag ska börja med Skapande skola. Skapande skola är inte färdig.
            Vi har byggt den sedan 2008. Att just nu bara hälften av eleverna
            har möjlighet att ta del av den kan bero på att en stor andel
            har gjort det förra året eller året innan, och nu är det en helt
            ny grupp som kommer in. Det här, Isak From, är en långsiktig satsning,
            inget projekt som på Socialdemokraternas tid.
          </note>
          <note>
            Jag var med i den interpellationsdebatt som Isak From hänvisar
            till. Där sade kulturministern att Myndigheten för kulturanalys
            just nu gör en genomgripande utvärdering. En genomgripande utvärdering,
            Isak From, kan man inte göra på en kafferast. Det tar ett antal
            månader att få den genomgripande utvärdering som vi vill ha.
          </note>
          <note>
            När det gäller den kommunala musikskolan sade Isak From att socialdemokratiska
            kommuner är bättre på kommunal musikskola. Men hur kommer det
            sig då att åtta av de elva kommuner som inte har musikskola är
            socialdemokratiskt styrda? Förklara det, Isak From!
          </note>
          <note>
            När det gäller Nationalmuseum är Nobelstiftelsen en egen stiftelse.
            Ska vi i Sveriges riksdag ha synpunkter på hur de ska bygga sitt
            nya museum? Det är väl ändå lite för grovt.
          </note>
          <note>
            Beträffande fri entré gav vi museerna möjlighet att själva bestämma
            om de skulle ha fri entré eller inte, men de ansåg sig inte ha
            råd.
          </note>
          <note type="speaker">
            Anf. 131 ISAK FROM (S) replik:
          </note>
          <note>
            Herr talman! Skapande skola är en viktig satsning och bra på
            många sätt. På många ställen har man bra projekt genomförda som
            har fått gott renommé. I många skolor har man inte det, och i
            många skolor är det kanske en lärare som driver projektet, vilket
            gör att det kanske bara är årskurs 8 som får ta del av det.
          </note>
          <note>
            Vi menar att svenska skolan ska vara till för alla. Om man gör
            reformer riktade till svenska skolan måste de därför vara till
            för alla barn. Det är utgångspunkten. Det innebär att när man
            genomför en sådan här reform borde man ha tänkt till och tillskjutit
            medel. Eller så får man göra ansökningsprocessen lättare. Många
            kommuner anser att det är ganska jobbigt, man får ligga ute med
            ganska mycket pengar och man vet inte när man får ett beslut.
          </note>
          <note>
            Det kom fram i den interpellationsdebatt som det hänvisas till
            att Skapande skola är en grundbult i den borgerliga politiken.
            Jag framhöll då att den grundbulten pekar på att det är likställt
            med all annan borgerlig politik: hälften lämnas därhän. Eller
            har det ändrats sedan förra veckan?
          </note>
          <note>
            Det kan vara så att flera socialdemokratiska kommuner, och även
            borgerliga kommuner, skulle ha nytta av att den moderatledda regeringen
            såg till att genomföra det skatteutjämningsförslag som man politiskt
            var överens om. Det skulle innebära att flera kommuner skulle
            få betydligt mer pengar i plånboken och kanske skulle slippa att
            dra ned på sådan verksamhet som inte är lagstadgad. Musik- och
            kulturskolan är tyvärr inte lagstadgad i dag.
          </note>
          <note type="speaker">
            Anf. 132 CECILIA MAGNUSSON (M) replik:
          </note>
          <note>
            Herr talman! För att börja med Skapande skola: Det är klart att
            det är olika i olika skolor. Den här verksamheten utvecklas hela
            tiden. Men, snälla Isak From, du kan väl inte mena att elever
            i en musikklass också måste ta del av Skapande skola. Det måste
            väl ändå vara upp till läraren och till eleverna, för det är kulturen
            som ska in i skolan.
          </note>
          <note>
            När det gäller musikklasser är det kanske bättre att det är någon
            annan som får medlen. Inte ens en gammal socialist som Isak From
            kan väl mena att alla ska tvingas att ta del av Skapande skola.
          </note>
          <note>
            Vi utvecklar ansökningsprocessen hela tiden.
          </note>
          <note>
            Visst finns det en paroll som heter Hälften kvar, men den gäller
            skattetrycket. Man ska ha hälften kvar av lönen efter det att
            skatten är dragen. Så är det, Isak From.
          </note>
          <note>
            Jag ska avsluta med några ord om den ideella sektorn. Jag blir
            nästan upprörd när Isak From talar väl om den ideella och frivilliga
            sektorn. Ni har ju inte velat och vill fortfarande inte att vanliga
            människor ska ha möjlighet att hjälpa den ideella sektorn genom
            att bidra med medel. Staten ska tycka att det är bra att vanliga
            människor ekonomiskt hjälper föreningar och samfund, och då får
            de göra avdrag på skatten. Man bidrar med sina pengar för att
            hjälpa dem som hjälper andra. Vad är det för fel? Jag är övertygad
            om, när vi nu har fått in en avdragsrätt, att den ideella sektorn
            kommer att må mycket bättre jämfört med vad Isak From skulle åstadkomma.
          </note>
          <note type="speaker">
            Anf. 133 ISAK FROM (S) replik:
          </note>
          <note>
            Herr talman! Det var ett viktigt påpekande som Cecilia Magnusson
            gjorde på slutet. Hon stöder Kristdemokraternas märkliga förslag
            fullt ut. Ska man få göra skatteavdrag för gåvor? Vi tycker inte
            det. Vi tycker att skatt ska fördelas rättvist till dem som behöver.
            Det är den största skillnaden här, och den vill vi gärna trycka
            på. Den ideella sektorn gör väldigt mycket som är bra, men vi
            tycker inte att vi med våra gemensamma skattemedel behöver stödja
            den.
          </note>
          <note>
            Däremot tycker vi att föreningslivet bör stödjas. Det är därför
            som vi har föreslagit föreningsjobb, till exempel subventionerade
            jobb via Arbetsförmedlingen till föreningslivet så att en idrottsförening,
            en kulturförening kan anställa en medhjälpare över tid.
          </note>
          <note>
            Vi har föreslagit 5 000 jobb. Det är betydligt mer än vad Kulturarvslyftet
            och allting annat i den borgerliga politiken har åstadkommit.
          </note>
          <note type="speaker">
            Anf. 134 BENGT BERG (V):
          </note>
          <note>
            Herr talman! Innan jag säger några ord om läsning, litteratur,
            böcker, bibliotek yrkar jag bifall till reservation nr 3.
          </note>
          <note>
            Det är spännande att få uppleva en lång dags färd mot natt, fylld
            av intensiv kulturdebatt. I det jag ska säga om läsning och litteratur
            har jag hämtat många tankar och idéer ur de två rejäla luntor
            som kom i höstas. Den ena utgjordes av Litteraturutredningens
            betänkande och heter Läsandets kultur . Den andra är en forskarantologi
            med namnet Läsarnas marknad, marknadens läsare . Tillsammans utgör
            de cirka tusen sidor.
          </note>
          <note>
            Efter ett tag förstod jag att de är som en karta för den som
            vill orientera sig i de möjligheter och det landskap som litteraturen
            har i Sverige. Det som saknas är bara en kompass, och den vill
            vi i Vänsterpartiet, ofta tillsammans med de rödgröna, gärna ställa
            upp med.
          </note>
          <note>
            Tillsammans ger de här två rapporterna alltså en hyfsad kartbild
            över bokens plats och litteraturens tillstånd. Mycket av det som
            utredarna kommer fram till är inga absoluta nyheter, men det förtjänar
            ändå att komma upp i debatten på nytt, till exempel att läsandet
            i hög grad beror på vilken plats man har i samhällsstegen. Det
            finns ett givet och tydligt samband. Ju högre upp du befinner
            dig på denna stege, desto närmare har du till bokhyllan. Den som
            redan i går läste mycket läser kanske ännu mer i dag, medan det
            finns många som inte läser alls och som det är väldigt viktigt
            att hjälpa och stötta så att de kan få del av litteraturen. Det
            kan handla om såväl LO-anställda som de som bor i hyreshusområden.
            Och det är en sanning som är oomtvistlig att pojkar läser färre
            böcker än flickor.
          </note>
          <note>
            Den bristande läsförståelsen gör att var femte europé och var
            sjätte svensk har problem med att orientera sig i samhället. Därmed
            kan de heller inte ta del av det demokratiska samhällsbygget.
            Utan språk är du ingen.
          </note>
          <note>
            Herr talman! Också i Litteraturutredningen talas det om läsfrämjande
            insatser, för att minska de så kallade läsklyftorna, med extra
            satsningar på barns och ungdomars skolbibliotek, något som vi
            i Vänsterpartiet alltid har vurmat för. Vi måste också konstatera
            att det är just nedmonteringen av läsfrämjande insatser som regeringen
            i alltför hög grad har ägnat sig åt genom att motverka projekt
            som sjukhus- och arbetsplatsbibliotek, Kultur i arbetslivet, Läs
            för mig, pappa och det statliga stödet till En bok för alla.
          </note>
          <note>
            Sedan den borgerliga regeringens tillträde 2006 har utvecklingen
            i landet lett till att massvis med biblioteksfilialer har lagts
            ned och bokbussar slagits igen. I skolan har, som i alla fall
            några av oss har kunnat konstatera, de humanistiska ämnena fått
            stryka på foten. Vänsterpartiet vill satsa 5 extra miljoner till
            En bok för alla.
          </note>
          <note>
            Herr talman! Åter till Litteraturutredningen och det avstånd
            som handlar om litteraturproduktion och bokdistribution. Där pekar
            utredarna på negativa konsekvenser som en alltmer dominerande
            mediekoncern, läs Bonniers, har. Därför förordar Litteraturutredningen
            fortsatt litteraturstöd till mindre förlag med en för mångfalden
            både nödvändig och våghalsig utgivning. Och det är ingen tillfällighet
            att det är Tranan, det lilla men välorienterade förlaget på Söder,
            som ger ut årets nobelpristagare i litteratur, kinesen Mo Yan.
            Vänsterpartiet vill också se 5 ytterligare miljoner till litteraturstöd.
          </note>
          <note>
            Utredningen lyfter också fram vikten av internationella brobyggen,
            något som det nuvarande kulturministeriet mer än väl behöver veta.
            Också den kulturella delen i biståndet till utvecklingsländerna
            har helt enkelt tagits bort, för att ta ett annat allvarligt exempel.
            Få investeringar torde vara så fruktbara som de på kulturområdet,
            både för läsande barn i Sverige och för utbytet mellan länder,
            kulturer och kontinenter.
          </note>
          <note>
            Herr talman! Det läslyft som Litteraturutredningen proklamerar
            är lika vällovligt som ofinansierat. Det är tydligen tänkt att
            lässtimulansen ska betalas med pengar hämtade ur folkbildningens
            spargrisar i stället för att rikta sin anmodan till Finansdepartementet,
            som i alltför hög grad lägger sordin över kulturens och kulturskaparnas
            villkor i vårt land. Tänk bara på scenkonstnärernas ständigt uppskjutna
            pensioner!
          </note>
          <note>
            Den moderna teknikens intåg i bokvärlden innebär också stora
            utmaningar och anpassning till helt nya villkor. E-boken är i
            sammanhanget ett kapitel för sig. Givetvis bör en e-bok ha samma
            momssats som pappersboken. Det finns mycket att reda ut där i
            gränslandet mellan medborgerlig tillgänglighet och kulturskaparnas
            upphovsrätt.
          </note>
          <note>
            Herr talman! Litteraturutredningen och forskarantologin tillhandahåller
            en brukbar och som sagt tusensidig karta över bok- och läslandet
            Sverige. Men det saknas en kompass riktad mot de skugglagda områden
            som befinner sig utanför strålglansen från Nobelfester och andra
            galatillställningar en kompass som förmår att leta sig fram till
            dem som annars riskerar att hamna utanför vår bokglädje, utanför
            den sociala gemenskapen och utanför det demokratiska samhällsbygget.
          </note>
          <note>
            Vänsterpartiet vill satsa på humanistiska värden och allas rätt
            till deltagande och utövande också i litteraturens värld.
          </note>
          <note>
            I detta anförande instämde Siv Holma och Lars Ohly (båda V).
          </note>
          <note type="speaker">
            Anf. 135 PETER JUTTERSTRÖM (M):
          </note>
          <note>
            Herr talman! Jag vill börja med att yrka bifall till utskottets
            förslag och därmed avslag på reservationerna.
          </note>
          <note>
            Jag blir ganska fascinerad av Sverigedemokraternas bild av Sverige
            och svenskarna. Nu går vi tillbaka några timmar, när Mattias Karlsson
            höll sitt inledningsanförande. Han tog oss då med till Japan i
            en spännande berättelse om hur japanerna slöt sig samman under
            de naturkatastrofer som drabbade dem med jordbävning, tsunami
            och ett kärnkraftverk som ställde till det. Eftersom Mattias berättade
            om denna naturkatastrof drar jag slutsatsen att han inte tror
            att detsamma skulle hända i Sverige. Han tror inte att svenskarna
            skulle sluta sig samman på samma sätt ifall något motsvarande
            skulle hända här. Alltså skulle inte det mångkulturella Sverige,
            svenskar av alla etniciteter, visa samma solidaritet. Det är en
            märklig syn på Sverige och svenskarna, vill jag påstå.
          </note>
          <note>
            Dessutom menar Mattias på fullt allvar att kulturpolitiken bidrar
            till detta förhållningssätt och att betänkande KrU1, om vi bara
            följer Sverigedemokraternas förslag, blir så mycket bättre. Då,
            herr talman, kommer vi till något mycket spännande, att då skulle
            vi bli mer som japaner. Det måste väl vara en intressant ideologisk
            vändning för Sverigedemokraterna.
          </note>
          <note>
            Om man berättar historien om Japan har man ju ett uppsåt med
            det, eller hur? Och det är att ställa det mot någonting annat.
            Varför annars ta det exemplet? Är det så Sverigedemokraterna ser
            på Sverige och svenskarna? Personligen är jag helt övertygad om
            att den sammanhållningen skulle vi visa och känna av också här
            i Sverige.
          </note>
          <note>
            Det är jättetydligt än en gång att det är stor skillnad på hur
            vi ser på invånarna i vårt land.
          </note>
          <note>
            I detta inlägg instämde Michael Svensson (M).
          </note>
          <note type="speaker">
            Anf. 136 MATTIAS KARLSSON (SD) replik:
          </note>
          <note>
            Herr talman! Mitt syfte med att lyfta fram exemplet Japan var
            att sätta fokus på det faktum att en gemensam identitet skapar
            en högre grad av socialt kapital, och socialt kapital medför en
            högre grad av solidaritet. Det menar jag är ett vetenskapligt
            faktum som har bevisats i ett antal forskningsstudier.
          </note>
          <note>
            Det finns en anledning till att olika länder ser olika ut. Det
            finns en anledning till att olika länder reagerar olika på till
            exempel kriser. Jag menar att ett samhälle där människor känner
            gemenskap med varandra och identifierar sig med varandra har större
            motståndskraft och bättre förutsättningar att utvecklas fredligt
            och harmoniskt. Det finns gott om exempel på det i världshistorien.
          </note>
          <note>
            Det är också en vetenskaplig sanning att länder där befolkningen
            har en gemensam identitet i mindre utsträckning präglas av våldsamma
            motsättningar och väpnade konflikter. Menar du att det förhåller
            sig på något annat sätt får du gärna bevisa det för mig.
          </note>
          <note type="speaker">
            Anf. 137 PETER JUTTERSTRÖM (M) replik:
          </note>
          <note>
            Herr talman! Men nu är Mattias Karlsson där igen och insisterar
            på att det inte skulle fungera på samma sätt i Sverige.
          </note>
          <note>
            Menar du på fullt allvar att min polskfödda fru, min slovakiskfödda
            dotter, min fars brasilianska hustru, de bekanta som jag har på
            hemmaplan i form av greker, irakier etcetera med olika trosuppfattningar
            inte skulle sluta sig samman under en naturkatastrof? Är det så
            du ser på svenskarna i detta land?
          </note>
          <note type="speaker">
            Anf. 138 MATTIAS KARLSSON (SD) replik:
          </note>
          <note>
            Herr talman! Jag kan inte uttala mig om dina grannar, släktingar
            och andra personer som du känner, Peter Jutterström. Jag kan bara
            konstatera att på en makronivå är det betydligt större sannolikhet
            att ett land med en stark gemensam identitet och med en hög nivå
            av socialt kapital klarar att reda ut kriser och visa solidaritet
            mellan medborgarna. Det menar jag är en vetenskaplig sanning.
          </note>
          <note type="speaker">
            Anf. 139 PETER JUTTERSTRÖM (M) replik:
          </note>
          <note>
            Herr talman! Jag tror att du hade en tanke och ett uppsåt med
            din berättelse, Mattias Karlsson. Jag vill dock påstå att det
            föll ganska platt.
          </note>
          <note>
            Överläggningen var härmed avslutad.
          </note>
          <note>
            12 § Filmpolitiska frågor
          </note>
          <note>
            Föredrogs
          </note>
          <note>
            Anf. 140 GUNILLA CARLSSON i Hisings Backa (S):
          </note>
          <note>
            Herr talman! En viktig del av en aktiv kulturpolitik är filmpolitik.
            Genom filmen skildras många berättelser. På flera ställen i landet
            genomförs filmfestivaler av olika slag, och intresset för att
            lära sig att göra film på amatörnivå är stort. I dag har ju många
            människor möjlighet att när som helst och var som helst dokumentera
            det som händer runt omkring dem via sina mobiltelefoner, ibland
            både på gott och ont.
          </note>
          <note>
            Även om de flesta i dag kan köpa och se på film hemma i sin soffa
            är det många som fortfarande går till en biograf för att se på
            film. Många upplever att det är en helt annan sak att se film
            på bio, och jag kan bara instämma i det.
          </note>
          <note>
            Under de senaste månaderna är det många som har tagit del av
            Olof Palmes liv och gärningar på biografer runt om i landet. På
            vissa orter har filmen följts upp av spännande samtal med politiska
            företrädare som på olika sätt haft en relation till Palme.
          </note>
          <note>
            Samtidigt har filmen Äta, sova, dö av Gabriela Pichler, som till
            och med har visats här i riksdagen, skapat debatt i samhället
            om frustrationen över att vara arbetslös.
          </note>
          <note>
            Ja, listan på filmer som skapar diskussion kan göras lång. Vi
            har nog alla här i kammaren exempel på filmer som vi har sett
            som har berört oss och som på ett eller annat sätt har gjort att
            vi har omvärderat saker och ting efter de intryck som filmskaparna
            har velat delge oss.
          </note>
          <note>
            Det är det härliga med filmens kraft att påverka. Genom att använda
            bilden och ljudet, och ibland nästan ge en upplevelse av dofter,
            lyckas man förmedla ett budskap till oss som tittar.
          </note>
          <note>
            Herr talman! Det första filmavtalet slöts redan 1963. Nu har
            man slutit ett nytt avtal för tiden 20132015. Det betänkande som
            vi ska ta ställning till innehåller en redovisning av filmavtalet
            samt filmpolitikens inriktning.
          </note>
          <note>
            Jag är glad över att regeringen har slutit ett nytt filmavtal
            med en stor del av branschens aktörer. Filmavtalen har tjänat
            filmen väl, och det är bra att det är många parter som står bakom
            möjligheten för svensk film.
          </note>
          <note>
            Vi socialdemokrater har trots allt några synpunkter. Regeringen
            anser att kvalitet, förnyelse och tillänglighet ska ses som den
            övergripande inriktningen för den statliga filmpolitiken. Till
            denna övergripande inriktning vill vi lägga jämställdhet och mångfald.
          </note>
          <note>
            När det gäller jämställdhet ställer vi oss tveksamma till om
            det kan beskrivas som en skärpning av jämställdhetsmålet att överge
            det nuvarande målet som innebär att ettdera könet, räknat i antalet
            projekt som får stöd, bör vara representerat till minst 40 procent
            när det gäller manusförfattare, producent och regissör.
          </note>
          <note>
            Regeringen talar nu om att stödet ska fördelas jämnt mellan kvinnor
            och män. Om man med jämnt verkligen avser en 5050-fördelning,
            som en skärpning av minst 40 procent för ettdera könet, tycker
            vi att det hade varit bra om man hade varit tydlig med det. Om
            det är 5050 man menar, varför har man i så fall inte skrivit det?
            Vi kanske kan få ett svar på det i dagens debatt.
          </note>
          <note>
            Möjligheten att visa film i hela landet blir allt mindre. De
            kommersiella biografaktörerna finns företrädesvis på landets större
            orter. För att det ska vara möjligt att se film på bio även på
            mindre orter har de olika folkrörelserna tagit på sig ett stort
            ansvar. Genom visningsorganisationerna finns en unik biografstruktur
            över hela landet. Vi socialdemokrater tycker att det är viktigt
            att denna struktur kan leva vidare och också utvecklas.
          </note>
          <note>
            Digitaliseringen av biograferna är nu i ett slutskede, och det
            är särskilt angeläget att de mindre orternas biografer också kan
            digitaliseras. Den lokala mötesplatsen i form av en biograf fyller
            en stor funktion, särskilt nu när biograferna kan ta emot direktsändningar
            av olika kultur- och nöjesprogram. För att stödja denna utveckling
            vill vi att Svenska Filminstitutet prioriterar denna verksamhet.
          </note>
          <note>
            Även runt de större städerna, i de så kallade ytterområdena,
            finns ett behov av nya mötesplatser där film kan visas.
          </note>
          <note>
            Vi socialdemokrater vill se ett digitaliseringsstöd som gör en
            offensiv satsning på nya biografer och inte bara befäster en gammal
            struktur. Folkets Hus och Parker har gått före och sedan länge
            etablerat det som kallas Digitala Hus. Deras liveutsändningar
            från Metropolitan har blivit en succé. Genom digitaliseringen
            kan dessa lokaler också användas för interaktiva konferenser.
          </note>
          <note>
            I den socialdemokratiska budgetmotionen har vi föreslagit 10
            miljoner kronor mer än regeringen för att särskilt stödja digitalisering
            av biografer på mindre orter och nyetablering i framför allt storstädernas
            ytterområden där det finns stora bostadsområden.
          </note>
          <note>
            År 2011 hade 240 filmer premiär i Sverige. Endast 18 av dem var
            från andra delar av världen än USA och Europa, enligt en redovisning
            från Svenska Filminstitutet. Vi i Sverige har mycket liten möjlighet
            att se all den spännande film som produceras i andra delar av
            världen. Den svenska film- och biografbranschen har inte hängt
            med i denna utveckling. Det skulle behövas olika projekt som försöker
            främja ett bredare utbud på våra biografer.
          </note>
          <note>
            Svenska filmer håller ofta en hög kvalitet, och många filmer
            gör också karriär i andra länder och prisas runt om i världen.
          </note>
          <note>
            Svensk Filmindustri sade i april i år upp sitt mångåriga samarbetsavtal
            med Svenska institutet som rör visningar av svensk film i samband
            med olika arrangemang i utlandet. Konsekvensen har blivit att
            mycket mindre svensk film visas utomlands. Det är synd då det
            drabbar både svensk film och svenska filmarbetare.
          </note>
          <note>
            Utöver regelbundet återkommande filmfestivaler och svenska filmveckor
            har Svensk Filmindustri totalt varje år fått över tusen förfrågningar
            från ambassader och andra utlandsbeskickningar som vill visa svensk
            film. Dessa visningar har skett i samarbete med Svenska institutet.
          </note>
          <note>
            De frågor som ska kunna hanteras av svensk myndighet eller annan
            organisation rör till exempel marknadsföring, sponsring och rättigheter.
          </note>
          <note>
            Efterfrågan från utlandsmyndigheterna har ökat. De vill visa
            mer svensk film som har gott rykte kvalitetsmässigt. Svensk film
            är också en utmärkt bärare av värderingar och skildrare av svenska
            förhållanden.
          </note>
          <note>
            Svenska Filminstitutet har god kunskap om svensk film ur alla
            aspekter. Flera aktörer har pekat på lösningar som involverar
            Svenska Filminstitutet som den svenska expertorganisationen avseende
            film.
          </note>
          <note>
            Vi föreslår att regeringen skyndsamt ser över frågan och återkommer
            med förslag om hur visning av svensk film utomlands ska organiseras
            och finansieras.
          </note>
          <note>
            Herr talman! Jag står bakom samtliga socialdemokratiska reservationer,
            men för tids vinnande yrkar jag bifall endast till reservation
            nr 4.
          </note>
          <note>
            I detta anförande instämde Isak From och Per Svedberg (båda S).
          </note>
          <note type="speaker">
            Anf. 141 AGNETA BÖRJESSON (MP):
          </note>
          <note>
            Herr talman! Vi behandlar nu kulturutskottets betänkande nr 2
            Filmpolitiska frågor som handlar om 2013 års filmavtal, och 2013
            firar också filmavtalet 50 år. Som Gunilla Carlsson berättade
            var det alltså 1963 som svenska staten och biografägarna första
            gången slöt ett avtal som bland annat gjorde att 10 procent av
            biljettintäkterna skulle gå till att producera ny svensk film.
            Sedan dess har tv-producenterna och nu i senaste avtalet också
            de fyra regionala produktionscentrumen kommit med, men fortfarande
            lyser bredbandsdistributörerna med sin frånvaro.
          </note>
          <note>
            De största förändringarna i det nya filmavtalet är bland annat
            större distributionsfrihet i och med slopat krav på biografpremiärer,
            ökade medel till barn-, ungdoms-, kort- och dokumentärfilm och
            ett nytt anslag för tv-drama. Dessutom finns ett tydligare jämställdhetsmål
            om att stödet ska fördelas jämnt mellan kvinnor och män.
          </note>
          <note>
            Miljöpartiet ser över lag positivt på det nya avtalet. Det är
            bra att man på detta sätt får in en förstärkt jämställdhetsaspekt,
            att man får in nya friska pengar till fler projekt och att man
            kan ha filmpremiärer även på nätet. Men jag vill ändå lyfta upp
            några frågor.
          </note>
          <note>
            Jag börjar med att yrka bifall till vår reservation nr 6 Åtgärder
            mot olovlig hantering av film. Vi i Miljöpartiet anser helt enkelt
            att det är ologiskt att använda filmavtalspengar som ska gå till
            filmproduktion för att beivra piratkopiering.
          </note>
          <note>
            Jag har två mer övergripande funderingar om svensk film i dag
            och framöver. Den ena ansluter till det som Gunilla Carlsson sade
            om digitalisering av biografer. Digitaliseringen har gått smidigt
            och snabbt att ställa om till, men fortfarande saknar ungefär
            25 procent av biograferna digital teknik.
          </note>
          <note>
            Socialdemokraterna har i sin budget lagt in mer pengar till detta.
            Vi i Miljöpartiet vill fråga företrädarna för allianspartierna:
            Hur går det? Kommer biograferna att få mer stöd, eller riskerar
            de att bara kunna visa gamla filmer framöver när man börjar distribuera
            filmerna enbart digitalt?
          </note>
          <note>
            Hur tänker man inför framtiden? Det här filmavtalet kommer att
            ha kort hållbarhet. Från början var det meningen att avtalen skulle
            hålla i fem år. Jag tror att de allra flesta aktörer vill ha riktigt
            långa avtal. Även om man redan nu planerar för en förlängning
            efter 2015 vill många av de aktörer som är inblandade ha lite
            mer framförhållning än bara två år.
          </note>
          <note>
            Jag tror att de flesta av oss som sitter i det här rummet, men
            framför allt de som jobbar med svensk film inte bara vill se längre
            hållbarhet på avtalet utan också fler aktörer inblandade som kan
            vara med och finansiera. Jag skulle därför redan nu vilja fråga
            företrädarna för regeringspartierna: Kommer vi att ganska snart
            få se direktiv till en ny filmutredning? Ni kan väl skriva in
            det i era anföranden redan nu så att vi sparar tid.
          </note>
          <note type="speaker">
            Anf. 142 MATTIAS KARLSSON (SD):
          </note>
          <note>
            Herr talman! Jag vill börja med att säga att jag står bakom samtliga
            sverigedemokratiska reservationer, men för tids vinnande väljer
            jag här att endast yrka bifall till reservation nr 3.
          </note>
          <note>
            Sverige har en lång och stolt historia på filmområdet. Film är
            en naturlig och stor del av det svenska kulturutbudet och kulturkonsumtionen
            i vårt land. Få andra kulturformer har samma förmåga som filmen
            att beröra och väcka debatt. Att ge goda villkor för en levande
            och stark filmindustri är således en viktig del av kulturpolitiken.
            Utöver att ge förutsättningar för produktionen menar Sverigedemokraterna
            att filmpolitiken också bör syfta till att säkerställa ett utbud
            som är tillgängligt för individer oberoende av fysiska förutsättningar.
            Dessutom är det för oss självklart att filmpolitiken, liksom annan
            kulturpolitik, bör bidra till att stärka, levandegöra och tillgängliggöra
            det svenska kulturarvet.
          </note>
          <note>
            Sverigedemokraterna välkomnar således att det nya filmavtalet
            villkorar produktionsstöd med krav på möjlighet för filmerna att
            visas med svensk text och instämmer i bedömningen att detta är
            ett viktigt steg för att öka tillgängligheten till svensk film
            för personer med funktionsnedsättning. Vi gläds också åt att regeringen
            förordar att arbetet med långsiktigt digitalt bevarande av filmarkivet
            bör prioriteras av Filminstitutet de kommande åren, och hoppas
            att detta åtföljs av ökad tillgänglighet till och spridning av
            arkivmaterial.
          </note>
          <note>
            Sverigedemokraterna har lämnat en följdmotion till den föreliggande
            propositionen innehållande tre konkreta förslag.
          </note>
          <note>
            För det första förespråkar vi att regeringen bör verka för ett
            inrättande av ett särskilt produktionsstöd till film som lyfter
            fram och levandegör den svenska historien och kulturarvet.
          </note>
          <note>
            För det andra förordar vi att regeringen bör verka för att de
            skärpta skrivningarna om könskvotering i filmavtalet slopas. Som
            vi skriver i motionen innebär jämställdhet för oss sverigedemokrater
            att män och kvinnor ska var lika inför lagen, att män och kvinnor
            ska ha samma rättigheter och skyldigheter och att alla människor,
            oavsett könstillhörighet, ska ha rätt och möjlighet att välja
            sin egen väg i livet. Vi menar således att jämställdhet inte måste
            innebära att män och kvinnor gör exakt samma saker i exakt samma
            omfattning och tror att kvotering riskerar att förstärka snarare
            än försvaga negativa stereotyper, samtidigt som det också riskerar
            att leda till diskriminering av enskilda individer. För min del
            får till exempel gärna 80 procent av förhandsstöden gå till kvinnor
            så länge det är deras arbete och idéer som bäst svarar upp mot
            de kvalitativa målen.
          </note>
          <note>
            Sist men inte minst förordar vi att regeringen ska verka för
            att den demokratiska förankringen av filmavtalet ska stärkas genom
            att riksdagen ges förbättrade möjligheter att påverka innehållet
            i filmavtalet.
          </note>
          <note>
            Angående de två sistnämnda förslagen skulle jag vilja läsa upp
            ett par stycken ur en filmpolitisk motion från riksdagsåret 2005/2006,
            skriven av bland andra den nuvarande kulturministern Lena Adelsohn
            Liljeroth:
          </note>
          <note>
            Det är inte acceptabelt att riksdagen enbart får besluta om ett
            redan färdigförhandlat avtal. Den nuvarande processen innebär
            att den demokratiska förankringen av filmavtalet är ytterst svag
            och att möjligheterna till insyn och inflytande för riksdagens
            parter är mycket begränsade. Det naturliga borde vara att riksdagen
            först beslutar om de yttre ramarna som ett underlag för regeringens
            förhandling och att riksdagen sedan informeras fortlöpande under
            förhandlingarna.
          </note>
          <note>
            Här är ett annat citat: Vi anser att det kan vara bra att ha
            en tydlig målsättning vad gäller jämställdheten. Men vi ser också
            risken att det endast blir ett mål i sig, utan ordentligt innehåll.
            Vi anser därför att frågor som ledaregenskaper, anvisade budgetmedel,
            ämnesval, publikframgångar och givetvis även utbildningssituationen
            inom filmområdet måste vägas in i den samlade bedömningen när
            jämställdhetsmålet ska utvärderas. Vi menar också att det är olyckligt
            att låsa sig vid en kvoterad procentsats.
          </note>
          <note>
            Nu har kulturministern tyvärr gått hem. Jag hade tänkt ställa
            en fråga till henne. Som jag uppfattar det har kulturministern
            och Moderaterna svängt rejält i uppfattning, och jag skulle vilja
            fråga vad det beror på. Jag får rikta frågan till någon annan
            moderat.
          </note>
          <note type="speaker">
            Anf. 143 LARS OHLY (V):
          </note>
          <note>
            Herr talman! Filmen är en fantastisk konstart som innefattar
            i princip alla andra konstarter, vilket gör den lite speciell.
            I filmens värld får vi tillgång till skrivna berättelser, musik,
            dans och mängder av kulturyttringar. Därför är filmpolitiken viktig.
            Men den är viktig också av det skälet att det är en konstform
            som når många människor, inte minst ungdomar. Förutom musik är
            det film som de flesta ungdomar kommer mest i kontakt med.
          </note>
          <note>
            Det är kul att stå här just ett år som har varit ett bra svenskt
            filmår. Det finns fantastiska berättelser som i år har fått liv
            i filmatiseringar genom svenska regissörer. Jag kan nämna Searching
            for Sugar Man av Malik Bendjelloul, som är ett fantastiskt sätt
            att berätta en historia på som gör att man sugs in och fängslas.
            Jag kan också nämna Palmedokumentären av Maud Nycander och Kristina
            Lindström, som jag tror kommer att få ännu mer uppmärksamhet när
            den sänds i tv. Den kommer då att få många att inte bara intressera
            sig för personen Palme utan för en tidsepok i svensk historia.
          </note>
          <note>
            Äta sova dö av Gabriela Pichler som tidigare har nämnts är en
            otroligt viktig film för att se hur klassamhället behandlar människor
            och samtidigt se hur motståndet växer när man behandlas som om
            man inte var värd någonting på svensk arbetsmarknad.
          </note>
          <note>
            Big Boys Gone Bananas av Fredrik Gertten är uppföljaren till
            en tidigare film som han nästan blev hotad till livet för att
            han spelade in en dokumentär som visar hur ett stort företag fullständigt
            sätter sig ovanför lagen.
          </note>
          <note>
            Bekas av Karzan Kader är berättelsen om en kurdisk pojke som
            jag tror kommer att fängsla många. Dessutom har jag hört att den
            har sålts till över 25 länder.
          </note>
          <note>
            Man skulle kunna säga att svensk film mår ganska bra. Då behöver
            vi väl inte diskutera så mycket mer, och då är det bara att fortsätta
            som nu.
          </note>
          <note>
            Nu har vi också ett nytt filmavtal som ska träda i kraft den
            1 januari om allt går som det ska. Det är inte säkert att det
            gör det. Men vi har i alla fall ett filmavtal som förr eller senare
            kommer att träda i kraft. Det är bra så.
          </note>
          <note>
            Men vi behöver mer av tanke bakom vad svensk filmpolitik syftar
            till. Vi behöver diskutera mer hur ett filmavtal från 2015 ska
            se ut. Detta filmavtal är nämligen inte optimalt. Det har sina
            brister. Självklart går det inte att riva upp det. Det måste få
            finnas under de år som avtalsperioden löper. Men ett av felen
            var att det inte förbereddes tillräckligt tidigt. Det gjorde att
            man också så småningom hamnade i en situation där man ganska snabbt
            fick försöka lösa komplicerade motsättningar och frågeställningar.
          </note>
          <note>
            Som resultat är filmavtalet inte tillräckligt bra för att värna
            och utveckla svensk film. Det gäller bland annat naturligtvis
            jämställdhetsmålet. Jag har lite svårt att se Alliansens argumentation
            om att det så kallade mål som nu finns skulle vara skarpare än
            det tidigare. Det är inte ens ett mål. Det finns ingen mätbar
            formulering om vad man vill uppnå med jämställdheten inom svensk
            film. Det är en allmän formulering som regeringen tydligen anser
            vara tillräcklig för att man ska kunna nå framgång. Jag är ganska
            övertygad om att man har fel.
          </note>
          <note>
            Det gäller också frågan om film i hela landet. Vi vet att film
            som kommersiell verksamhet har sina begränsningar när det gäller
            att nå ut till alla, och det krävs ganska mycket för att små orter
            ska kunna ha ett brett filmutbud. Där är det problem och skillnader
            redan i dag. Men de riskerar att öka om vi inte uppmärksammar
            detta i tid och ser till att det ges ett ordentligt stöd för att
            film ska kunna visas också långt utanför storstäderna.
          </note>
          <note>
            Det handlar om det viktiga digitaliseringsarbetet, som jag menar
            riskerar att avstanna därför att inte tillräckligt med pengar
            kommer att avsättas i framtiden.
          </note>
          <note>
            Det handlar även om tillgänglighetsfrågorna. När det gäller film
            handlar det framför allt om textning och syntolkning, som är oerhört
            viktiga för att fler ska kunna ta del av film på bio.
          </note>
          <note>
            Mår egentligen svensk film så himla bra som man kunde tro när
            man ser ett bra och brett filmutbud under 2012? Nej, jag menar
            att det tyvärr inte är lika bra som vi hade kunnat hoppas och
            tro.
          </note>
          <note>
            Därför menar jag och Vänsterpartiet att det är helt nödvändigt
            att redan nu påbörja arbetet med ett nytt filmavtal. Det får inte
            dröja därför att vi då så småningom kommer att hamna i samma tidsnöd,
            och då kommer vi att riskera att hamna i samma konflikter som
            löses med samma kompromisser. Det är inte ett långsiktigt sätt
            att ta ansvar för svensk film.
          </note>
          <note>
            Därför yrkar jag bifall till reservation 2, där det just krävs
            att arbetet med och utredningen om ett nytt filmavtal påbörjas
            nu, så att vi i god tid innan detta avtal löper ut har en ny filmpolitik
            på plats, en filmpolitik som just tar hänsyn till de brister som
            finns i den nuvarande filmpolitiken. Då kommer svensk film att
            kunna fortsätta leverera upplevelser och filmer som kommer att
            beröra oss alla.
          </note>
          <note type="speaker">
            Anf. 144 GUSTAF HOFFSTEDT (M):
          </note>
          <note>
            Herr talman! Midvinternattens köld är hård, endast kulturutskottet
            tycks vara vaket.
          </note>
          <note>
            Vi trotsar kylan och mörkret för att diskutera det nya filmavtalet.
            Detta är ett avtal som kommer att ge ökade resurser för svensk
            film. Det är flera ledamöter som tidigare här har talat sig varma
            för det.
          </note>
          <note>
            Dessutom är det fler avtalsparter i det nya avtalet, och det
            i sig har ett stort mervärde, inte minst för att vi lever i en
            förändrad medieverklighet.
          </note>
          <note>
            Någon påpekade här tidigare att filmavtalet nästa år fyller 50
            år. Det var såklart en annan tillvaro då som vi levde i. På den
            tiden fanns det bara en enda tv-kanal. Däremot gick vi på bio
            i mycket stor utsträckning. Det var uppemot 40 miljoner biobesök
            per år för 50 år sedan.
          </note>
          <note>
            I dag har den tekniska utvecklingen lett till att vi vill ta
            del av film på många olika sätt. Den skapas på ett annorlunda
            sätt, den sprids på ett annorlunda sätt, och den visas också på
            ett annorlunda sätt. Publiken vill själv fatta beslut om var,
            när och hur man ska se film.
          </note>
          <note>
            Den svenska filmen är på frammarsch. Det talades tidigare om
            vikten av att också exportera svensk film. Jag var själv turist
            i Buenos Aires för några månader sedan. Jag damp in på en nordisk
            filmfestival där, vilket jag inte hade planerat, och tog del av
            ett par tre fantastiska svenska filmer. Man kan säga att det är
            ett stycke svensk kulturimperialism av bästa stycke när Sverige
            exporterar film på det sättet.
          </note>
          <note>
            Förra året, 2011, fick svensk film 160 internationella filmpriser
            världen runt, vilket är någonting att verkligen vara stolt över.
          </note>
          <note>
            Jag nämnde tidigare att det är fler parter som ingår i det nya
            avtalet. Det har naturligtvis inneburit att dessa parter har haft
            ett stort inflytande över hur avtalet ska se ut. Jag tror att
            det framöver kommer att leda till en ökad ansvarskänsla bland
            de parter som är med och skriver under detta avtal. Kanske är
            det också svaret på Mattias Karlssons fråga om varför riksdagen
            ställs inför fait accompli, alltså varför vi ställs inför ett
            färdigförhandlat avtal. Jag tror att man gör så för att få just
            de undertecknande parterna att känna att de har haft ett mycket
            stort inflytande, men alldeles särskilt att de har ett mycket
            stort ansvar för det avtal som nu undertecknas.
          </note>
          <note>
            Svensk film tillförs med detta avtal nya friska pengar. Stödet
            för barn- och ungdomsfilm kommer att utökas. Men det kommer också
            helt nya stöd. Det är stöd för dramaserier och för något som kallas
            konvergerande film, vilket faktiskt är en ny typ av kulturyttring.
          </note>
          <note>
            Som vi har berättat tidigare försvinner kravet på biografpremiär,
            alltså att man först måste visa filmen på bio. Det valet ska faktiskt
            inte vara riksdagsledamöters, utan den enskilde ska bestämma om
            han eller hon vill se en film på bio eller hemma eller ta del
            av en film på annat sätt.
          </note>
          <note>
            Någon var inne på behovet av textning för funktionshindrade med
            flera. I det produktionsstöd som utbetalas villkoras det att filmen
            ska kunna visas med text. Men jag tror säkert att mer kan göras
            på detta område.
          </note>
          <note>
            Gunilla Carlsson lyfte fram jämställdhetsaspekten. Det är viktigt
            att frågan lyfts fram eftersom det är allmänt känt att denna bransch
            är minst sagt ojämställd. Tidigare var kravet att det skulle vara
            minst 40 procent film skapad av kvinnor. Om jag förstod henne
            rätt menade hon att när vi nu säger att det ska vara en jämn fördelning
            mellan män och kvinnor skulle det leda till större ojämställdhet.
            Jag måste erkänna att jag inte riktigt reder ut det. En jämn fördelning
            är väl rimligen jämnare än om det är 40 procent. Men det kan hon
            kanske utveckla vidare i en replik.
          </note>
          <note>
            I filmavtalet för vi in även andra ekonomiska villkor som underlättar
            för svensk film, även om jag inte vill kalla det stödformer. Det
            är en mycket låg moms i inkomstskattelagen. Enligt denna proposition
            kommer vi att se till att bidrag till svensk film också får dras
            av, vilket är mycket bra.
          </note>
          <note>
            Digitaliseringen är naturligtvis viktig. Vi har lyft fram digitaliseringen
            när det gäller biografer. Men det finns fler aspekter av digitalisering.
            Det gäller att digitaliseringen också får bre ut sig när det gäller
            produktion av film och inte minst bevarande av film. Normalt ger
            det en billigare, enklare och snabbare distribution av film över
            hela landet.
          </note>
          <note>
            Agneta Börjesson från Miljöpartiet lyfter frågan om långa eller
            korta avtalstider. Jag tror att det finns två skäl som talar för
            att inte ha alltför långa avtalstider. Det första är teknikutvecklingen.
            Även om vi har många avtalsparter vill vi till exempel att bredbandsbolagen
            är med i avtalet. Det hade vi gärna sett redan nu. Vem vet vilken
            teknikutveckling som möjliggör nya avtalspartner nästa gång det
            är dags att teckna avtal. Om vi har väldigt långa avtalstider
            är risken att tekniken springer oss förbi.
          </note>
          <note>
            Det andra skälet, som jag egentligen tycker är viktigare, är
            att nya kulturyttringar riskerar att inte få komma med i avtalen.
            Jag nämnde konvergerande medier, som än så länge bara är i sin
            linda. Man kan kombinera appen på telefonen med film och med andra
            saker. Och vem vet vad som väntar runt hörnet där? Jag tror att
            det är bra om det finns en öppning i kommande avtal för nya kulturyttringar,
            och då kan det inte vara alltför långa avtalstider.
          </note>
          <note>
            Agneta Börjesson ställde också frågan: Får vi mer stöd till digitaliseringen
            ute på biograferna? Det enkla svaret är ja. I propositionen fördubblas
            digitaliseringen från 15 miljoner till 30 miljoner redan under
            nästa år. Det har gått fort. För ett och ett halvt år sedan var
            kanske en femtedel av biograferna digitaliserade. I dag är siffran
            uppe på 66 procent. Det är en enastående och glädjande utveckling
            som vi här kan ta del av.
          </note>
          <note>
            Jag yrkar bifall till propositionen.
          </note>
          <note>
            I detta anförande instämde Peter Jutterström (M).
          </note>
          <note type="speaker">
            Anf. 145 AGNETA BÖRJESSON (MP) replik:
          </note>
          <note>
            Herr talman! Jag tackar Gustaf Hoffstedt för svaret på frågan.
            Jag undrar bara en sak. När man nu har haft femåriga avtalstider
            under ganska lång tid och när man sedan har sett att det blir
            allt svårare har det ganska mycket att göra med att det blir allt
            fler aktörer, vilket är bra. Men detta gör i sig att det tar allt
            längre tid att få ett avtal på plats, vilket i sin tur gör att
            det blir förseningar.
          </note>
          <note>
            Från att ha haft ett femårigt avtal ser vi nu framför oss ett
            tvåårigt avtal. Min gissning är att avtalet kan bli lite försenat,
            och då riskerar nästa avtal att bli ettårigt med lite tid.
          </note>
          <note>
            Jag undrar: Ska man tro att teknikutvecklingen går så snabbt
            att man knappt hinner producera en långfilm under den tid som
            nästa avtal ska gälla? Eller ska vi försöka göra ett omtag så
            att man får åtminstone rimliga avtalstider för att planera och
            fundera över hur långfilmsproduktionen ska se ut? Det tar ändå
            ganska lång tid att producera en långfilm.
          </note>
          <note type="speaker">
            Anf. 146 GUSTAF HOFFSTEDT (M) replik:
          </note>
          <note>
            Herr talman! Jag tror att det är fullt möjligt att förena sjysta
            avtal med en period då vi kan förhandla fram avtalen. Om det sedan
            ska vara två, tre eller fyra år återstår att se. Nu har det visat
            sig att vi ändå har fått fram det kanske bästa avtalet någonsin.
            På en enda punkt delar jag Lars Ohlys tidigare ståndpunkt här:
            Låt oss diskutera dagens avtal i dag.
          </note>
          <note>
            När vi fattar detta beslut förhoppningsvis redan i morgon öppnar
            det också för en diskussion om hur nästa filmavtal ska se ut.
          </note>
          <note type="speaker">
            Anf. 147 AGNETA BÖRJESSON (MP) replik:
          </note>
          <note>
            Herr talman! Det är helt korrekt att vi ska diskutera dagens
            avtal i dag. Men det är klart att vi är otroligt nyfikna på framtiden.
            Man ser redan nu vad man skulle kunna göra bättre. Jag tror, precis
            som Gustaf Hoffstedt var inne på, att man behöver få med sig bredbandsleverantörerna
            i ett kommande avtal. Det behövs fler aktörer.
          </note>
          <note>
            Med tanke på utredningen och att detta filmavtal är tre år försenat
            är det en uppmaning att dra i gång nu.
          </note>
          <note type="speaker">
            Anf. 148 GUSTAF HOFFSTEDT (M) replik:
          </note>
          <note>
            Herr talman! Filmavtalet är kanske inte ständigt i mitt och regeringens
            huvud, men självfallet är det så att så snart detta beslut är
            fattat lämnar vi det i någon mening bakom oss vad gäller den politiska
            behandlingen. Då ska vi enbart blicka framåt. Vem vet då vilka
            fantastiska nya tekniska möjligheter och vilka kulturyttringar
            som vi har att fundera på till nästa avtal?
          </note>
          <note type="speaker">
            Anf. 149 ANNA STEELE (FP):
          </note>
          <note>
            Herr talman! När jag var fem år och kom till Sverige från London,
            där jag är född, kunde jag bara tala engelska. Hos mormor och
            morfar som var smålänningar och bodde i Hultsfred kunde jag titta
            på engelska och amerikanska filmer på tv utan att behöva läsa
            textremsorna; jag förstod ju ändå.
          </note>
          <note>
            Det var en fantastisk upplevelse för mig att få se Trollkarlen
            från Oz med Judy Garland, om än i svartvitt. Det var en både vacker
            och skrämmande film för ett litet barn då i mitten av 60-talet.
            Något år senare visades De röda skorna , som fick mig att drömma
            om att bli ballerina. Jag har älskat film så länge jag kan minnas.
          </note>
          <note>
            Som tidsfördriv, inspirationskälla, för estetiska intryck, som
            kunskapskälla, för påverkan film kan göra allt. Film är direkt
            och utan pardon och kan försätta oss alla i fullständig vanmakt
            eller total hänförelse. Film kan vara smutsigt, fult, mörkt, extremt
            rått och kallt så väldigt bra och så väldigt dåligt. Film kan
            vara fascinerande, vackert, färgrikt, skimrande, drömlikt, värmande
            och återigen så väldigt bra och så väldigt dåligt.
          </note>
          <note>
            Få medier kan nå oss ända in i själen och hjärtat som film. Film
            behövs. Den behövs i undervisning, för underhållning och för att
            visa verkligheter som vi kanske aldrig skulle komma i kontakt
            med annars.
          </note>
          <note>
            Filmer som visar världen efter andra världskrigets och nazismens
            fasor är ett exempel på ett viktigt kulturarv som annars skulle
            gå förlorat bland människors medvetande. En bild säger mer än
            tusen ord. Men flera bilder, det vill säga film, kan säga allt
            som man behöver veta för att förstå vilka fruktansvärda krafter
            som var verksamma då och som tyvärr fortfarande är verksamma,
            till exempel i partier som Sverigedemokraterna. Fler filmer om
            fascisters, nazisters och kommunisters sätt att se på sina medmänniskor
            borde visas. Och de borde visas ofta för att ingen ska glömma.
            Enligt min åsikt verkar en del ha glömt vilka fasansfulla brott
            som har begåtts i dessa ideologiers namn. Film är undervisande
            och tankeväckande. Film är nödvändigt.
          </note>
          <note>
            Vi är privilegierade som bor i Sverige där det finns stor tillgång
            till teknik och där det finns tv i vart och vartannat hem. Möjligheten
            för många att få se filmer är så oändligt mycket större i detta
            land än i många andra delar av världen.
          </note>
          <note>
            Sveriges filmskapare är duktiga och har mycket gott renommé runt
            om på vår jord. Det vinns otaliga priser i olika sammanhang. Än
            är det inte lika många kvinnor som män som får möjlighet att ta
            del av medel så att även kvinnor kan få skapa mästerverk i samma
            utsträckning som männen. Men goda och kloka krafter, till exempel
            det avtal som vi har kommit tillbaka till flera gånger här och
            exempelvis Anna Serner på Svenska Filminstitutet, kämpar modigt
            på i den rätta riktningen. Men ni ska veta att det inte är utan
            motstånd, för detta känns tydligen som ett hot för vissa i denna
            sfär.
          </note>
          <note>
            Film är ofta mer lättillgängligt än många andra konstformer.
            Man kan ta del av film när man själv önskar i sitt hem, när som
            helst på dygnet. Känslan att se teater eller balett eller att
            lyssna på och se på opera med livs levande skådespelare, dansare
            eller sångare bara som ett exempel är förstås mer nära själva
            köttet med dofter och intryck på ett helt annat sätt än vad film
            kan förmedla. Samtidigt finns det tekniska begränsningar i dessa
            kulturyttringar som filmen inte hindras av. Tekniken gör det mycket
            svårt att urskilja vad som är på riktigt och vad som inte är på
            riktigt när film görs.
          </note>
          <note>
            Sverige är ett land som producerar bra och framgångsrik film,
            och vi har mycket duktiga regissörer. Det är verkligen ekonomiskt
            försvarbart att ha och att fortsätta skapa bra villkor för svensk
            filmindustri. Men det viktigaste som jag brukar säga om allt som
            är kulturellt betingat är: Hur skulle vår värld se ut utan just
            denna kulturbetingelse film? Hur torftig skulle världen te sig
            och hur okunniga skulle vi alla vara om stora och små ting, om
            stora och små händelser i vår omvärld och om hur vi människor
            fungerar?
          </note>
          <note>
            Jag yrkar avslag på samtliga motioner och reservationer och bifall
            till utskottets förslag. Jag vill också önska er alla god jul.
          </note>
          <note type="speaker">
            Anf. 150 MATTIAS KARLSSON (SD) replik:
          </note>
          <note>
            Herr talman! Jag hade egentligen inte tänkt begära replik, men
            att, som Anna Steele gör, koppla ihop mig och mitt parti med totalitära,
            antidemokratiska krafter som har gjort sig skyldiga till det värsta
            massmordet i världshistorien och som har mördat barn i industriell
            skala tycker jag är att gå långt, långt över gränsen för vad som
            jag anser vara en civiliserad ton och en bra grund för en konstruktiv
            politisk debatt. Jag beklagar att Anna Steele väljer att använda
            sig av den typen av billig retorik.
          </note>
          <note type="speaker">
            Anf. 151 ANNA STEELE (FP) replik:
          </note>
          <note>
            Herr talman! Det handlar väl om historik och om hur ert parti
            har grundats. Och du kan inte förneka att det finns sådana krafter
            kvar, Mattias Karlsson.
          </note>
          <note type="speaker">
            Anf. 152 MATTIAS KARLSSON (SD) replik:
          </note>
          <note>
            Herr talman! Jag förnekar det bestämt. Alla partier har ibland
            problem med enskilda individer som går över gränsen, som begår
            extremistiska handlingar eller som säger extremistiska saker.
            Sådant har även funnits i Folkpartiet. Birgitta Rodhe, en tidigare
            skolpolitiker från Folkpartiet, var aktiv i en fascistisk kamporganisation
            innan hon blev skolminister. För bara ett par år sedan hade ni
            en ledamot i Folkpartiets ungdomsförbund som dömdes för att gjort
            Hitlerhälsning mot en politisk motståndare. Den här typen av problem
            finns i alla partier.
          </note>
          <note>
            Men att stämpla sina politiska motståndare som antidemokrater
            eller jämställa dem med massmördare tycker jag inte borgar för
            en konstruktiv politisk debatt. Jag hoppas att vi kan slippa sådant
            i fortsättningen.
          </note>
          <note type="speaker">
            Anf. 153 ANNA STEELE (FP) replik:
          </note>
          <note>
            Herr talman! Jag förstår att det känns obehagligt för dig, Mattias
            Karlsson. Självfallet finns olika människor i alla partier som
            kanske står för ideologier som inte passar in i partierna, men
            just Sverigedemokraterna har en mycket stor del personer som står
            för de här idéerna från början. Jag tycker att det är mycket viktigt
            att vi börjar prata. Jag är väldigt trött på att vi ska vara tysta
            om det.
          </note>
          <note>
            Du kanske är en god person, men det finns väldigt många bakom
            dig som har en helt annan inställning till sin omvärld. Det handlar
            om att inte se demokratiskt på världen. Man tänker inte på mänskliga
            rättigheter. Jag tycker faktiskt att det är oacceptabelt.
          </note>
          <note type="speaker">
            Anf. 154 PER LODENIUS (C):
          </note>
          <note>
            Herr talman! Det är många faktorer som påverkar om vi ska få
            en livskraftig svensk filmindustri. Det kan handla om stöd för
            själva produktionen av filmen, liksom det kan handla om stöd för
            distributionen av filmen.
          </note>
          <note>
            När det gäller distribution av filmer har tekniken under de senaste
            åren utvecklats mot en alltmer digitaliserad distribution. Under
            2013 kommer distribution av analog film till biograferna i princip
            att helt upphöra. Stödet till digitaliseringen av biografer, som
            Centerpartiet drivit, är därför en viktig beståndsdel för att
            vi också fortsättningsvis ska ha möjlighet att se film på biografer
            i hela Sverige.
          </note>
          <note>
            Den här snabba teknikutvecklingen gäller också produktionen av
            själva filmen. Då är det också viktigt att de som arbetar med
            hantverket runt filmerna, till exempel kameramän, ljudtekniker,
            ljussättare och liknande får möjlighet att kompetensutveckla sig
            i den nya tekniken. Men hur säkerställer vi den kompetensen? Hur
            ger vi dessa ofta egenföretagare och frilansare möjlighet att
            utveckla sitt kunnande och vidareutbilda sig? Filmen är ju en
            högteknologisk bransch där utvecklingen går snabbt framåt.
          </note>
          <note>
            Hos Trappan i Västra Götaland erbjuder man frilansare möjlighet
            till kompetensutveckling i samband med utbildningar för kulturinstitutionerna
            i regionen. Trappan erbjuder kompetensutveckling för yrkesverksamma
            inom scen-, ton-, film- och tv-området. Det är Teateralliansen
            som är huvudman för verksamheten.
          </note>
          <note>
            På hemsidan kan man läsa att Trappans kurser och föreläsningar
            syftar till att stärka deltagarnas möjligheter till försörjning
            och vidgade nätverk dels genom fördjupning och breddning av kunskaper,
            dels genom att de får verktyg för att kunna verka på en vidgad
            arbetsmarknad. De här kurserna fungerar också som en mötesplats
            för de yrkesverksamma på området. Som jag sade är det ofta egenföretagare
            och frilansare som jobbar själva. Syftet är alltså bland annat
            att kunna erbjuda den bästa kompetensen inom branschen för de
            filmproducenter, ofta från den internationella filmmarknaden,
            som väljer att lägga produktionen av filmer i regionen, i det
            här fallet Västra Götaland. Samtidigt så sker ett kunskapsutbyte,
            och nya kontakter skapas mellan olika branscher liksom mellan
            frilansare och anställda på kulturinstitutioner. Det är ett utbyte
            som både leder till kompetensökning och till nya chanser till
            arbete. Det här är ett bra exempel på hur Alliansen driver kulturutvecklingen
            framåt.
          </note>
          <note>
            När jag besökte Trappan i Göteborg lyfte man också upp en annan
            fråga som gällde kompetensutveckling. Det handlar om skådespelare.
            Skådespelare utbildas till att framträda på en teaterscen första
            hand. Det är ett sätt att framträda och skådespela som är skilt
            från sättet att arbeta framför en filmkamera. Under mitt möte
            där lyfte man upp behovet av en kortare, kanske kompletterande,
            utbildning där man kan få komplettera sitt teaterkunnande med
            kunskap om filmens speciella krav när det gäller just skådespelandet.
            Jag tycker att det är en intressant tanke som kanske skulle ge
            Sverige än fler filmstjärnor, inte minst på den internationella
            scenen.
          </note>
          <note>
            Herr talman! Då många inom branschen jobbar som frilansare och
            egenföretagare är den satsning som regeringen har gjort, och fortsätter
            att göra, på kreativa och kulturella näringar också viktig för
            den svenska filmen. I samtliga regioner finns det nu strategier
            för hur man vill arbeta och utveckla samarbetet mellan näring
            och kultur. Där pekar många regioner på just film som en viktig
            beståndsdel.
          </note>
          <note>
            Tillväxtverket har också bland annat utvecklat branschguider
            där det finns information om man vill starta och utveckla företag
            inom till exempel filmbranschen.
          </note>
          <note>
            Det här är bara några exempel på hur kulturella och kreativa
            näringar lyfts fram.
          </note>
          <note>
            Herr talman! Med det vill jag ha sagt att det nya filmavtalet
            liksom övriga delar i regeringens proposition Bättre villkor för
            svensk film är viktiga för svensk films utveckling. Men det finns
            också flera delar i regeringens politik som påverkar och ökar
            möjligheterna för en utveckling av den svenska filmbranschen.
          </note>
          <note>
            Därmed yrkar jag bifall till utskottets förslag och avslag på
            motionerna.
          </note>
          <note type="speaker">
            Anf. 155 LARS-AXEL NORDELL (KD):
          </note>
          <note>
            Herr talman! I snitt ser varje svensk ungefär 60 långfilmer per
            år. Eftersom en del personer bara ser några få filmer innebär
            det att andra ser både två och tre filmer per vecka.
          </note>
          <note>
            Med dagens digitala teknik och kunniga filmskapare har filmen
            en oerhörd kraft när det gäller att förmedla känslor, attityder,
            värderingar och kunskap. Eftersom många filmer också visas via
            televisionen direkt i människors vardagsrum är det ingen överdrift
            att påstå att just filmen är det mest kraftfulla och mest betydelsefulla
            medium som finns. Bild och skådespel samsas med musik och det
            budskap som filmen har.
          </note>
          <note>
            Svensk film är framgångsrik, och den filmpolitiska propositionen
            Bättre villkor för svensk film är riktigt bra. Propositionen innehåller
            några viktiga förbättringar i förhållande till hur det var tidigare
            samtidigt som anslaget har ökat något. Propositionen bygger på
            de nya nationella kulturpolitiska målen från kulturutredningen
            Tid för Kultur , som innebär en anpassning till en ny tid och
            till förändringar i vår omvärld.
          </note>
          <note>
            I den filmpolitiska propositionen anför regeringen att den övergripande
            inriktningen för filmpolitiken ska bestå av tre delar, nämligen
            förnyelse, kunskap och tillgänglighet. Syftet är att de statliga
            insatserna med denna inriktning ska främja produktion och utveckling
            av värdefull svensk film i olika visningsformer i hela landet.
          </note>
          <note>
            Ett levande filmarv ska främjas, bevaras och utvecklas. Ett internationellt
            utbyte och samverkan på filmområdet ska främjas, liksom barns
            och ungas kunskap om film och rörlig bild och deras eget skapande
            samt jämställdhet och mångfald på filmområdet.
          </note>
          <note>
            Den nationella filmpolitikens huvuduppgifter framgår av Svenska
            Filminstitutets stiftelseförordning som anger fyra områden som
            sitt syfte, nämligen främjande av värdefull svensk filmproduktion,
            spridning och visning av värdefull film, bevarande av filmer och
            material av kulturhistoriskt intresse samt verkande för ett internationellt
            samarbete. Så ser syftet ut.
          </note>
          <note>
            Jag delar regeringens uppfattning att överenskommelsen i filmavtalet
            mellan staten och film- och tv-branschen kan bidra till en filmpolitik
            med inriktning på just kvalitet, förnyelse och tillgänglighet.
          </note>
          <note>
            Herr talman! När det gäller tillgängligheten till film för personer
            med funktionsnedsättningar innebär avtalet ett viktigt kliv framåt.
            Dessutom är produktionsstödet villkorat när det gäller kravet
            på att filmen ska kunna visas med svensk text. Digitaliseringen
            ger helt nya och ökade möjligheter till textning och syntolkning
            av film till svenska och nationella minoritetsspråk.
          </note>
          <note>
            Jag ser inte vad det skulle kunna finnas för filmer som inte
            skulle kunna visas med svensk text. Villkoret är helt rimligt
            och naturligt. Det är viktigt att såväl filmer på svenska som
            på utländska språk kan levereras med svensk textning, inte minst
            till nytta för döva och hörselskadade.
          </note>
          <note>
            Produktionsstödet ska som tidigare omfatta förhandsstöd till
            långfilm, barn- och ungdomsfilm, kort- och dokumentärfilm och
            utveckling. Däremot är kravet på biografpremiär för att erhålla
            förhandsstöd till långfilm borttaget, vilket flera talare har
            påpekat. Det är bra och helt nödvändigt med tanke på ambitionen
            att uppnå en ökad teknikneutralitet i stödsystemet. Vi får inte
            glömma att det kommersiella nätverket av biografer som utgör det
            huvudsakliga visningsfönstret i dag nära nog har ett monopol.
            På sikt borde det gagna mångfalden om också det förhållandet kunde
            brytas.
          </note>
          <note>
            Herr talman! Eftersom den analoga filmproduktionen i stort sett
            kommer att upphöra vid årsskiftet är det viktigt att arbetet med
            att digitalisera biograferna över hela landet slutförs. I syfte
            att skynda på detta har det arbete som var ämnat för 2014 tidigarelagts
            och genomförs redan nästkommande år, vilket jag tror är väldigt
            värdefullt.
          </note>
          <note>
            Den digitala visningstekniken gör det också enklare och billigare
            att distribuera fler kopior av en och samma film. Den tekniska
            standarden för digitaliseringen på biografer är en ganska högt
            ställd specifikation. Möjligen skulle det underlätta för biografer
            på mindre orter om det också fanns enklare lösningar med mindre
            påkostade installationer. Med hjälp av en kraftfull och snabb
            internetuppkoppling skulle det vara möjligt att lättare och billigare
            visa streamad film med hög kvalitet även på mindre orter.
          </note>
          <note>
            Det är också utmärkt att regeringen markerar att de vill att
            Filminstitutet under de kommande åren prioriterar digitalisering
            av äldre svensk film. Detta är en förutsättning för att över tid
            bevara film och samtidigt göra detta filmarv lätt tillgängligt
            också i framtiden.
          </note>
          <note>
            Fokus i förverkligandet av filmavtalet måste ligga på kompetens
            och kvalitet. För oss kristdemokrater är det självklart att begreppet
            hög kvalitet inkluderar både mångfald och jämställdhet, det vill
            säga att ta till vara kompetens.
          </note>
          <note>
            Socialdemokraterna hävdar att det skulle finnas otydligheter
            och rena felaktigheter i avtalstexten när det gäller att producenter
            förvärvar rättigheter av upphovsmannen och vill se att parterna
            reder ut detta. Detta skriver man i sin motion. Det är förstås
            rättigheterna att kommersialisera upphovsmännens verk det handlar
            om, vilket nog även är det som står. Det handlar om rättigheter
            som är nödvändiga för att producera filmen och inget annat. Det
            är nog helt nödvändigt för en producent som tar risken att ha
            skaplig kontroll över det han eller hon satsar tid och pengar
            på. Upphovsmannen är alltid skyddad och behöver inte göra sig
            av med några andra rättigheter.
          </note>
          <note>
            Till sist, herr talman: Regeringen är tydlig med att man vill
            öka mångfalden och förnyelsen både när det gäller produktion och
            konsumtion av svensk film. Det som oroar mig är en tendens inom
            filmbranschen som faktiskt motverkar denna doktrin om mångfald
            och förnyelse. Det är underligt att Svenska Filminstitutet gör
            gemensam sak med de kommersiella intressena genom att faktiskt
            sätta upp nya, hårdare villkor för vilka som över huvud taget
            ska få producera film med producentstöd. Jag syftar bland annat
            på det formella kravet att ha producerat minst en långfilm för
            att komma i fråga för att erhålla producentstöd. Till det kommer
            även en del andra formella krav.
          </note>
          <note>
            Jag menar att dessa regler försvårar och egentligen går på tvärs
            med den doktrin som filmavtalet anger och snarare ger stöd för
            att färre och större bolag ska få stödpengar. Jag tror att det
            är nödvändigt att dessa regler snarast ses över i syfte att öka
            diversifieringen och motverka större konsolidering i färre och
            större bolag.
          </note>
          <note>
            Med de orden, herr talman, yrkar jag bifall till utskottets förslag
            i betänkandet och avslag på de motioner som lämnats in i samband
            med betänkandet.
          </note>
          <note>
            (Applåder)
          </note>
          <note>
            Överläggningen var härmed avslutad.
          </note>
          <note>
            13 § Utbildning och universitetsforskning
          </note>
          <note>
            Föredrogs
          </note>
          <note type="speaker">
            Anf. 156 IBRAHIM BAYLAN (S):
          </note>
          <note>
            Herr talman! Jag ska börja med att yrka bifall till reservation
            1 från Socialdemokraterna. Vi står naturligtvis bakom alla våra
            reservationer men för tids vinnande nöjer jag mig med detta.
          </note>
          <note>
            Sverige har under en lång tid utmärkt sig som en nation som tror
            på sina unga och som har gjort stora investeringar med målet att
            alla både kan och ska kunna skaffa sig en bra grundläggande utbildning,
            ha möjlighet att skaffa sig en gymnasieutbildning och också berett
            möjlighet för allt fler ungdomar att kunna skaffa sig en eftergymnasial
            utbildning, i form av antingen yrkeshögskola, högskola eller universitet.
          </note>
          <note>
            Detta har varit en central del av den förda politiken under lång
            tid. Tanken har varit att Sverige ska vara en nation som konkurrerar
            med kunskap och kompetens och inte med lägre löner och sämre villkor
            för anställda, detta i vetskapen om att en låglönekonkurrens är
            dömd att misslyckas.
          </note>
          <note>
            Mot den bakgrunden tror Socialdemokraterna fortfarande att det
            är fullt möjligt att nå detta mål om att alla elever kan och ska
            kunna skaffa sig en bra grundskoleutbildning och gå vidare till
            en treårig gymnasieutbildning och att vi också möjliggör för allt
            fler att skaffa sig en högskoleutbildning.
          </note>
          <note>
            Vårt mål är och förblir därför att alla elever i grundskolan
            måste kunna få en bra grundläggande utbildning. Vi har också satt
            upp målet att alla i en årskull ska kunna gå vidare till gymnasieskolan
            och skaffa sig en treårig gymnasieutbildning, en fullvärdig gymnasieutbildning
            som öppnar många vägar och många möjligheter.
          </note>
          <note>
            På vägen dit har vi satt upp delmål, för i dag är det tyvärr
            så att vi är långt från det målet. Vi har satt upp målet att på
            fem sex år kunna halvera andelen obehöriga till gymnasieskolan.
            Vi har också satt upp målet att halvera andelen 24-åringar som
            saknar adekvat gymnasieutbildning. Dessa mål har vi också lagt
            fram och föreslår att riksdagen sätter upp som mål i politiken.
          </note>
          <note>
            Tyvärr har vi en majoritet som har yrkat avslag på detta. Hade
            det varit därför att man själv har satt upp ännu högre mål, hade
            det varit därför att det går så oerhört bra i den svenska grundskolan
            och gymnasieskolan, hade det varit därför att det är allt fler
            ungdomar som går vidare till högskolan, ja, då hade man kunnat
            säga att det fanns anledning att säga nej till detta.
          </note>
          <note>
            Tyvärr är det inte så. Tyvärr är verkligheten den att alltfler
            ungdomar, allt fler elever inte når målen i grundskolan. I höstas
            kom Skolverket med siffrorna från förra läsåret. För sjätte året
            i rad hade vi en ökad andel som inte nådde upp till målen i grundskolan
            och därför inte heller kunde välja ett nationellt program i gymnasieskolan.
          </note>
          <note>
            Den andelen är nu uppe i var åttonde elev som inte når målen.
            Rimligtvis borde detta vara den absolut viktigaste frågan i den
            budget som vi nu diskuterar.
          </note>
          <note>
            Om man tittar på vad den största utgiftsposten är visar det sig
            att den största budgetposten, den som upptar det mesta av det
            budgetutrymme som regeringen använder, är en skattesänkning. Det
            är en kraftig sänkning av bolagsskatten.
          </note>
          <note>
            För Socialdemokraterna har det varit väldigt viktigt att i stället
            för den typen av gigantiska skattesänkningar prioritera investeringar
            i skolan. Vi har i vårt budgetalternativ föreslagit att investera
            över 3 miljarder i att huvudsakligen se till att klasstorlekarna
            blir mindre de första åren.
          </note>
          <note>
            Vi ska ha en skola som möter varje barn. Vi ska se till att de
            barnen får en bra grund redan från början. Om det är så att de
            har svårigheter ska de få den hjälp och det stöd de behöver för
            att kunna nå upp till målen.
          </note>
          <note>
            Vi vet att ett barn, en liten tjej eller kille, som får dras
            med brister redan i unga år, en sådan tjej eller kille riskerar
            att dra det med sig genom hela utbildningssystemet och att tillhöra
            gruppen icke-behöriga. Vi vet vad det innebär senare i livet.
          </note>
          <note>
            Vi har också föreslagit, utöver mindre klasser de första åren,
            att vi ser till att skolan garanterar läxhjälp för alla barn.
            Läxhjälp ska inte bara bli tillgänglig för dem som har föräldrar
            som kan betala för sig.
          </note>
          <note>
            Skolverket har ett antal gånger påpekat att en av anledningarna
            till att skillnaderna ökar i den svenska skolan är att det är
            alltmer av självständigt arbete. Det blir alltmer av läxor, och
            eleverna lämnas åt sitt eget öde. Då är det inte så konstigt att
            hemförhållandena får genomslag också i skolresultaten, vilket
            vi ser.
          </note>
          <note>
            Det är en betydligt högre andel elever från hem med dålig studievana
            som inte når upp till målen. Om eleven kommer från ett hem där
            mamma eller pappa har högskoleutbildning är möjligheten att lyckas
            att nå målen större.
          </note>
          <note>
            Mot den bakgrunden menar vi att det måste vara skolans skyldighet
            att se att om man ger läxor ska man också hjälpa till med dessa
            läxor så att det inte är om eleven har en mamma eller pappa som
            kan hjälpa till eller köpa den hjälpen som är avgörande för om
            eleven lyckas i skolan eller inte.
          </note>
          <note>
            Socialdemokraternas alternativ är tydligt. Ger man läxor i skolan
            ska man också se till att tillhandahålla hjälp för de elever som
            behöver det. Detta ställer vi mot den politik som förs av den
            borgerliga regeringen. Man hänvisar elever och föräldrar till
            köpt hjälp i form av RUT-avdrag.
          </note>
          <note>
            För den som har råd med den typen av privatundervisning kan det
            säkert hjälpa. Men vi vet att det är väldigt många som inte ser
            detta som en möjlighet och som heller inte kommer att köpa det.
            Risken är stor att det leder till ännu större skillnader.
          </note>
          <note>
            Vi föreslår också att de elever som inte når målen redan i sjätte
            årskursen får gå obligatorisk sommarskola. Vi menar att det är
            viktigt att man möter dessa barn och ser till att de i koncentrerad
            form får ökad undervisning ett par tre veckor under sommarlovet
            för att på det viset ge dem en chans att kunna komma igen. Vi
            vill också stödja de skolor som har de största behoven.
          </note>
          <note>
            Herr talman! Vi menar att detta är de viktigaste prioriteringar
            vi kan göra för Sverige, Sveriges ungdomar och Sveriges medborgare.
            Detta ställer vi mot regeringens politik där skolan inte alls
            prioriteras.
          </note>
          <note>
            Om man tittar på utgiftsposterna i regeringens budgetalternativ
            och sätter det i relation till de skattesänkningar som man föreslår
            går mindre än 3 procent av budgetutrymmet till skolan. Samtidigt
            satsar man över 30 procent av budgetutrymmet på skattesänkningar.
          </note>
          <note>
            Det största regeringspartiet har kallat sig lite olika saker
            genom åren. De kallar sig ibland nya och ibland gamla moderater.
            En sak kan man säga. När det gäller moderater och skattesänkningar
            är allting sig likt. Det är nästan naturlag att så fort det handlar
            om skattesänkningar prioriteras det framför allt annat.
          </note>
          <note>
            Nu ser vi resultaten. I dag kom ytterligare en undersökning som
            bekräftar den ganska dystra bilden. Vi har ett skolsystem som
            allt mindre klarar av att ge eleverna en bra utbildning. Det är
            ett skolsystem som allt oftare misslyckas med det som vi har tagit
            för givet genom alla år, nämligen att ge alla barn oavsett de
            grundläggande förutsättningar de har med sig hemifrån en grund
            att stå på.
          </note>
          <note>
            I dag har vi ett skolsystem som alltmer misslyckas med att ge
            eleverna en bra utbildning. Det kommer till uttryck på många sätt.
            I dag handlade det om läsningen. Det är någonting som varit en
            styrka i det svenska skolsystemet. Där ser vi att svenska elever
            har allt sämre läsförmåga.
          </note>
          <note>
            Jag skulle vilja be de ledamöter som finns församlade i kammaren
            och de som eventuellt lyssnar på debatten i efterhand att fundera
            på: Hur går det för en människa som inte har en adekvat läsförmåga
            i vårt samhälle i dag? Hur går det för den människan som demokratisk
            medborgare? Hur går det för den människan när den ska konkurrera
            om ett arbete på arbetsmarknaden?
          </note>
          <note>
            Jag tror att det är väldigt lätt att se framför sig följande.
            Fortsätter denna utveckling och man inte gör de nödvändiga investeringarna
            för att vända på den här trenden är risken ganska stor att de
            sociala klyftorna i vårt samhälle vidgas ytterligare. Sammanhållningen
            i vårt samhälle försämras. Vi kommer att ha ett permanent utanförskap
            för människor som inte har fått rätt förutsättningar därför att
            den förda skol- och utbildningspolitiken har svikit dem.
          </note>
          <note>
            Det är mot den bakgrunden som vi socialdemokrater har valt att
            göra de prioriteringar vi gör. Vi vill investera i den svenska
            skolan. Vi vill investera i den svenska gymnasieskolan. Vi vill
            investera i den svenska högskolan. Vi tror att det är det bästa
            för landets elever och det bästa för landets medborgare.
          </note>
          <note>
            Det finns ingen bättre försäkring mot en osäker framtid än en
            bra utbildning i bakfickan. Mot den bakgrunden, herr talman, yrkar
            jag bifall till Socialdemokraternas reservation nr 1.
          </note>
          <note type="speaker">
            Anf. 157 JABAR AMIN (MP):
          </note>
          <note>
            Herr talman! I dag presenteras nya uppgifter om svenska elevers
            läsförståelse. Siffrorna bekräftar det vi sett under en längre
            tid. Allt fler barn blir sämre på att läsa. De svenska eleverna
            läser långsammare i dag än för tio år sedan liksom de har svårare
            att läsa längre eller skönlitterära texter. Det är den trenden
            som nu har fortsatt och som regeringen inte lyckats att vända
            trots många löften.
          </note>
          <note>
            En annan undersökning som mäter läsförståelse fast hos äldre
            elever är PISA. Den mäter såväl den tekniska förmågan att avkoda
            en text som förmågan att tillgodogöra sig texter på djupet och
            kunna använda sig av den kunskap som förmedlas.
          </note>
          <note>
            Av PISA-undersökningarna framgår att de svenska 15-åringarna
            gått från att vara goda läsare i jämförelse med elever i andra
            OECD-länder till att nu vara genomsnittliga läsare. Enligt PISA-undersökningen
            har läsningen försämrats hos samtliga grupper, pojkar som flickor,
            med eller utan utländsk bakgrund.
          </note>
          <note>
            Det som stickar ut är att nästan en fjärdedel av pojkarna saknar
            den grundläggande läsfärdighet som är en förutsättning för att
            läsning ska upplevas som lustfyllt.
          </note>
          <note>
            De socioekonomiska skillnaderna lyser också igenom. Sverige har
            historiskt haft en skola som varit bättre på att utjämna socioekonomiska
            skillnader än OECD-genomsnittet, men så är inte längre fallet.
            Klyftorna förstärks nu genom regeringens politik.
          </note>
          <note>
            Medierådet visade 2010 hur läsning av böcker och tidningar på
            fem år sjunkit från 30 procent till 19 procent. Bland unga killar
            skedde det en halvering från 36 till 18 procent. I dag är det
            färre elever som kommer från hem med många barnböcker och som
            har föräldrar som läser ofta och för nöjes skull.
          </note>
          <note>
            Litteraturutredningen som presenterades i september i år drar
            slutsatsen att det behövs ett läslyft för hela Sverige. I Miljöpartiets
            budget för 2013 pekar vi också på åtgärder för att möta det behovet
            som en del i att skapa en mer jämlik skola i Sverige.
          </note>
          <note>
            Vi måste minska skillnaderna mellan vad vi vet och vad vi gör
            i skolan. Det råder inte brist på svenska forskningsresultat inom
            området läs- och skrivinlärning, däremot saknas system och kunskap
            för att omsätta resultaten i praktiken ute på skolorna i undervisningen
            och i svenska elevers vardag.
          </note>
          <note>
            En del i att lyfta läsningen i den svenska skolan är reella satsningar
            på bemannade skolbibliotek, för hälften av Sveriges elever har
            inte tillgång till ett bemannat skolbibliotek i dag. Var tredje
            skola saknar helt ett bemannat bibliotek, och de som har personal
            har det ofta färre än tio timmar per vecka. Så många som var sjätte
            elev har inget skolbibliotek alls att tillgå. Regeringen har stärkt
            kraven på detta i skollagen; men det är stor skillnad på att skriva
            lagtexter och att sedan göra verklighet av dem.
          </note>
          <note>
            Herr talman! Sverige behöver ett läslyft. Det måste börja i skolan.
            Miljöpartiet föreslår en riktad satsning på utveckling av svenska
            skolan genom samlade insatser som skapar förutsättningar för lärares
            kompetens-, yrkes-, och löneutveckling. Det är en långsiktigt
            hållbar satsning som innefattar både stat och kommun, i samverkan.
          </note>
          <note>
            Gemensamt för de länder som har de mest framgångsrika skolsystemen
            är att lärarna får regelbunden och kvalitativt bra kompetensutveckling.
            Tillgången på välutbildade lärare är en av de viktigaste förutsättningarna
            för framtidens skola.
          </note>
          <note>
            Att vara en del av kunskapsutvecklingen i skolan bör på sikt
            bli en integrerad del i varje lärartjänst. Varje lärare ska få
            kontinuerlig påfyllning av ny kunskap genom hela sitt yrkesliv
            utan att behöva gå ned i lön eller bekosta vidareutbildningar
            själv.
          </note>
          <note>
            Miljöpartiet satsar därför 5 miljarder de kommande tre åren och
            därefter årligen 3 miljarder på lärarnas samlade kompetens-, yrkes-
            och löneutveckling.
          </note>
          <note>
            Herr talman! När det gäller den högre utbildningen är kvaliteten
            A och O. Satsningar på kvalitet i den högre utbildningen har uteblivit
            under alliansregeringen. Det system som regeringen påtvingat Högskoleverket
            för kvalitetssäkring av högre utbildning har så stora brister
            att Högskoleverket nu utesluts ur den europeiska kvalitetsorganisationen.
          </note>
          <note>
            Som ett led i att öka kvaliteten i den högre utbildningen vill
            vi ha en undervisningsgaranti om minst tio undervisningstimmar
            per vecka. Det kan inte vara rimligt med bara några undervisningstimmar
            per vecka i den högre utbildningen.
          </note>
          <note>
            När utbildningen håller högre klass, när lärare har fler timmar
            med studenterna och när studenternas praktiska förutsättningar
            förbättras växer även kunskapen i takt med studieresultaten. Så
            stärker vi kvaliteten i den högre utbildningen.
          </note>
          <note>
            För detta avsätter vi 500 miljoner år 1, 1 miljard år 2 och 1
            ½ miljard år 3.
          </note>
          <note>
            Ett annat led i att lyfta kvaliteten i grundutbildningen är att
            öka forskningsanknytningen. Just därför satsar vi i vår budget
            150 miljoner kronor på att stärka forskningsanknytningen i grundutbildningen,
            fördelat till lärosätena via forskningsanslaget.
          </note>
          <note>
            Herr talman! En annan viktig fråga är resursfördelningen till
            den högre utbildningen. Resursfördelningssystemet ska främst stimulera
            hög akademisk kvalitet inte främst stor genomströmning av studenter,
            som det ser ut i dag.
          </note>
          <note>
            Miljöpartiet föreslår därför att resursfördelningssystemet för
            utbildning på grundnivå och avancerad nivå ska göras om.
          </note>
          <note>
            En öppen värld är en bättre värld. Med utgångspunkt i det är
            det självklart för Miljöpartiet att se internationella studenter
            som någonting positivt. Tyvärr har regeringens politik gått i
            motsatt riktning. I och med att det införts avgifter på svenska
            högskolor för utländska studenter har antalet studenter utifrån
            minskat, och det innebär att våra studenter får mindre impulser
            utifrån. Den högre utbildningen tappar därmed i kvalitet. Ett
            Sverige som stänger sig för omvärlden förlorar vi alla på. Med
            införandet av studieavgifter tar Sverige ett steg bort från internationellt
            samarbete och kontakter med omvärlden.
          </note>
          <note>
            Vad vi behöver är mer öppenhet, inte avgifter. Därför avsätter
            Miljöpartiet 300 miljoner årligen för att garantera en avgiftsfri
            högskola i Sverige.
          </note>
          <note>
            Med det sagt, herr talman, yrkar jag bifall till våra reservationer
            4 och 5.
          </note>
          <note type="speaker">
            Anf. 158 BJÖRN SÖDER (SD):
          </note>
          <note>
            Herr talman! Svensk skola står i dag inför en rad olika utmaningar.
            Från att en gång ha varit en skola i världsklass har den svenska
            skolan resultat som drastiskt försämrats de senaste tjugo åren.
            Tidigare talare har nämnt att så sent som i dag kom det nya mätningar
            som visar att den negativa trenden, med något undantag, fortsätter.
            Samtidigt har skolan blivit stökigare, otryggare och segregerad.
          </note>
          <note>
            Vi sverigedemokrater vill förändra detta och i stället se en
            skola som kännetecknas av trygghet och studiero, men också av
            kunskapsförmedling, förbättrade studieresultat och ordning och
            reda. Vi vill se en skola som genomsyras av demokratiska värden
            och respekt för andras åsikter, en skola där kritiskt och konstruktivt
            tänkande stimuleras och uppmuntras, inte bestraffas. Vi har föreslagit
            en ökad resurstilldelning och en rad genomgripande reformer för
            att svensk skola åter ska bli en skola i världsklass.
          </note>
          <note>
            I vårt budgetförslag ville vi utöka anslagen till skolan med
            drygt 2,6 miljarder kronor i jämförelse med regeringen. Tyvärr
            har vi inte fått gehör för dessa satsningar, och taket för utgiftsområdet
            är redan fastställt. Beklagligt, anser vi, men jag vill ändå passa
            på att lyfta några av Sverigedemokraternas åsikter och satsningar
            på området.
          </note>
          <note>
            Herr talman! Kommunaliseringen har lett till att dagens skola
            blivit alltmer ojämlik och segregerad. Det går inte att komma
            ifrån att den kommunala ekonomin spelar en avgörande roll för
            tilldelningen av resurser till skolan, där en rik kommun med bra
            skatteunderlag har helt andra förutsättningar än en utflyttningskommun
            med ett sviktande skatteunderlag. Detta innebär således att barn
            får olika kvalitet på sin utbildning beroende på var i landet
            de bor.
          </note>
          <note>
            Att tala om en likvärdig skola i en sådan situation är inte hållbart.
            Till detta kommer att kvaliteten i den svenska skolan försämrats
            avsevärt.
          </note>
          <note>
            För att komma till rätta med dessa problem och skapa en likvärdig
            skola över hela landet vill vi sverigedemokrater åter låta staten
            ta över huvudmannaskapet för den svenska skolan.
          </note>
          <note>
            Herr talman! För att komma till rätta med de problem som den
            svenska skolan brottas med vill vi förutom att förstatliga skolan
            ta fasta på friskolereformens ursprungliga intentioner och i likhet
            med det system som råder i Finland skapa ett friskolesystem där
            det måste finnas ett påvisbart behov av den utbildning som en
            friskola avser att ge en viss pedagogisk profil, språkinriktning
            och så vidare för att en friskola ska få tillstånd att starta
            upp sin verksamhet. Det handlar inte om att vara för eller emot
            friskolor utan om att hitta en väl fungerande balans, vilket vi
            inte har i dag.
          </note>
          <note>
            Det fria skolvalet och friskolereformen har kommit att innebära
            både för- och nackdelar för den svenska skolan. Friskoleförespråkare
            nämner ofta bara fördelarna, utan att ta upp de mycket allvarliga,
            och numera uppenbara, bristerna och nackdelarna. En av nackdelarna
            som Lärarförbundet nämner är att elever drabbas hårt om friskolor
            går i konkurs, något som kommer att bli aktuellt när elevantalet
            minskar kommande år samtidigt som vi har en kraftig ekonomisk
            recession i Europa.
          </note>
          <note>
            Herr talman! När friskolorna började etableras var den vanligaste
            ägarformen stiftelse eller ekonomisk förening, och ofta fanns
            det bara en ägare till varje friskola. De senaste åren har det
            dock blivit allt vanligare att friskolor drivs i aktiebolagsform
            inom större koncerner, vilka inte alltid har utbildning som sin
            kärnverksamhet.
          </note>
          <note>
            Frågan om friskolor ska få ta ut vinst ur sin verksamhet har
            kommit att bli alltmer omdebatterad, detta inte minst sedan flera
            larmrapporter har visat på svåra missförhållanden i friskolor
            som tillåter detta. Lärarförbundet skriver att det är förekomsten
            av vinst som sänker lärartätheten, varpå det konstateras att friskolor
            som tillåter uttag av vinst bland annat har lägre lärartäthet
            och högre andel obehöriga lärare. Sverigedemokraterna vill ta
            fasta på dessa åsikter och håller med om att skolsystemets resurser
            ska användas till att höja kvaliteten i skolorna och inte delas
            ut som vinst.
          </note>
          <note>
            Svensk skola är på väg att förvandlas till en miljardindustri
            där företag satsar pengar och tar hem vinster som i vilket annat
            företag som helst, bland annat genom lägre lärartäthet och högre
            andel obehöriga lärare. Dessa vinster flyttas alltsomoftast också
            utomlands.
          </note>
          <note>
            Vi anser dock inte att skolan kan betraktas som vilket annat
            företag som helst. Vi menar att det går alldeles utmärkt att driva
            friskolor utan att ta ut vinst. I vårt grannland Finland, som
            till skillnad från Sverige ligger i den absoluta toppen när det
            gäller elevers skolresultat, är det inte tillåtet att ta ut vinst.
            Även i Danmark och Norge är det förbjudet för en privatskola att
            drivas i syfte att erhålla ekonomisk vinst. Vi menar att Sverige
            bör följa den linje som gäller i övriga Norden, där friskolor
            inte får ta ut några vinster ur sin verksamhet.
          </note>
          <note>
            Herr talman! Dagens skola kännetecknas av att elever förväntas
            lära sig på egen hand genom att själva söka information. Traditionella
            prov ersätts med redovisningar och olika typer av grupparbeten
            samtidigt som det blir allt viktigare att lärandet måste vara
            roligt. Lärarrollen har kommit att undermineras och i allt större
            utsträckning enbart utgöra en organisatorisk funktion som ska
            uppmuntra fria studier och fritt forskande. För de elever som
            tidigt kan ta ansvar, som kommer från studievana hem och som är
            studiemotiverade kan dessa studiemetoder fungera väl. Den kravlösa
            skolan riskerar dock att missgynna i första hand studiesvaga elever
            och elever med särskilda behov, eftersom dessa oftare behöver
            tydliga ramar och mål samt extra hjälp för att kunna prestera.
          </note>
          <note>
            Herr talman! Otryggheten och den psykiska ohälsan bland våra
            elever är alarmerande. För att bekämpa detta och för att avlasta
            lärarkåren, som i dag alltför ofta tvingas ägna tid åt andra saker
            än ren kunskapsförmedling, vill vi sverigedemokrater genomföra
            en satsning på fler vuxna i skolan i form av framför allt fler
            skolsköterskor, skolpsykologer och kuratorer.
          </note>
          <note>
            Mobbning, sexuella trakasserier och utanförskap ska motverkas
            genom ett aktivt agerande av lärare och skolledning. Vi vill samtidigt
            betona föräldrarnas ansvar för sina barns uppfostran. Det är därför
            av största vikt att även föräldrarna görs delaktiga i detta mycket
            viktiga arbete.
          </note>
          <note>
            Skolan är en arbetsplats och eleverna har rätt att kräva en väl
            fungerande arbetsmiljö. Som ett led i detta menar vi sverigedemokrater
            att elever som inte fungerar i skolsituationen ska kunna omplaceras.
            Denna möjlighet finns i dag men används alltför sällan. Vi menar
            att det ska vara regel och inte undantag att flytta på elever
            som inte fungerar i skolsituationen.
          </note>
          <note>
            Vi vill på sikt införa någon form av specialklasser som elever
            med manifesta sociala problem kan hänvisas till för kortare eller
            längre perioder, detta för att på ett rimligt sätt påverka och
            korrigera dessa elevers beteenden genom att ge dem rätt stöd,
            samtidigt som övriga elever ges möjlighet till en trygg och lugn
            tillvaro med studiero i skolan. För dessa ändamål har vi föreslagit
            resursförstärkningar med 125 miljoner kronor för nästa år och
            drygt 1,5 miljarder under budgetperioden.
          </note>
          <note>
            Herr talman! För att kunna bli en naturlig del av det svenska
            samhället krävs goda språkkunskaper. Det är därför av stor vikt
            att samtalsspråket under skoltid, med undantag för språklektioner
            och skolor för nationella minoriteter, alltid är svenska. Språkets
            roll som kulturbärare och länk mellan generationerna kan knappast
            överskattas. Därför bör skolan erbjuda undervisning i lokal dialekt
            och folkmål, antingen inom ramen för den ordinarie svenskundervisningen
            eller som tillvalsämne.
          </note>
          <note>
            Skolorna bör också generellt förstärka undervisningen i svenska
            med ett särskilt fokus på elever med svagare kunskap i svenska
            språket. Därför har vi i vårt förslag avsatt 100 miljoner kronor
            för nästa år och ytterligare 1,2 miljarder för resterande budgetperiod
            för en kunskapssatsning med fokus på det svenska språket.
          </note>
          <note>
            Modersmålsundervisningens effekter för inlärning av det svenska
            språket är tveksamt och främjar definitivt inte assimilationen
            till det svenska samhället. Därför anser vi inte att kommunerna
            eller staten ska stå för dessa kostnader. Det är helt enkelt ett
            intresse för den enskilda familjen och bör finansieras av densamma.
            För närvarande är det i princip kommunerna som finansierar modersmålsundervisningen,
            men vi har föreslagit att skollagen ska ändras så att ingen tvingande
            lag föreskriver obligatorisk modersmålsundervisning med undantag
            för de nationella minoritetsspråken.
          </note>
          <note>
            Herr talman! Förutom de nämnda viljeinriktningarna och satsningarna
            har vi sverigedemokrater föreslagit satsningar för att stärka
            och effektivisera studievägledning i såväl grund- och gymnasieskolan
            som på komvux för att därigenom skapa högre grad av matchning.
            Vi har även förslagit en matreform för att höja kvaliteten på
            skolornas mat.
          </note>
          <note>
            Totalt sett har vi föreslagit en satsning på 2,6 miljarder kronor
            mer än regeringen för nästa år. Under hela budgetperioden har
            vi sverigedemokrater föreslagit nästan 20 miljarder mer än regeringen.
          </note>
          <note>
            Genom att göra de omprioriteringar och nya satsningar som vi
            föreslår kan vi rusta den svenska skolan och komma till rätta
            med de problem som vi i dag brottas med.
          </note>
          <note type="speaker">
            Anf. 159 ROSSANA DINAMARCA (V):
          </note>
          <note>
            Herr talman! Många som i dag är arbetslösa saknar grundläggande
            utbildning från grund- eller gymnasieskolan. Samtidigt krävs ofta
            minst gymnasieutbildning för att få ett arbete, och det är även
            nödvändigt för att vidareutbilda sig på yrkeshögskola eller universitet.
            En gymnasieexamen eller motsvarande har blivit en nödvändig förutsättning
            för att kunna etablera sig på arbetsmarknaden och i samhället.
            Därför söker nästan alla ungdomar vidare till gymnasieskolan efter
            grundskolan.
          </note>
          <note>
            Men högerregeringens politik har gjort det svårare att utbilda
            sig. Genom att höja gränsen för behörighet på olika nivåer är
            det färre som blir behöriga att läsa vidare. Utbildningsnivån
            kommer därför att sjunka. Alla utbildningar ger inte heller de
            kunskaper som är nödvändiga för att etablera sig i samhället och
            på arbetsmarknaden.
          </note>
          <note>
            Många av de här problemen skulle kunna minska om grundskolan
            och gymnasieskolan vore mer rättvis. I en skola som kan anpassa
            undervisningen efter elevens förutsättningar och behov kan fler
            elever få bättre kunskaper. För att skolan ska bli bättre på att
            möta varje enskild elevs behov måste vi ersätta den kommunala
            skolpengen och skolvalet med resurser efter behov och närhetsprincip.
          </note>
          <note>
            Det behövs också en upprensning bland de företag som driver skolor
            för att tjäna pengar. Vi måste stoppa det vinstslöseri som nu
            senast uppgick till drygt 2 miljarder skattekronor, något som
            motsvarar 4 000 lärare. En sådan reform tar många år att genomföra.
            Hittills har vi bara tagit ett steg på vägen mot en reform genom
            att riksdagen har fattat beslut om att utreda de senaste decenniernas
            skolreformer som har skapat de problem med bristande likvärdighet
            som skolan brottas med. Det har gått mer än ett och ett halvt
            år sedan riksdagen beslutade om det här, men ännu har regeringen
            inte förmått att tillsätta utredningen. Till utskottet sade Jan
            Björklund tidigare i år att det skulle expedieras i december.
            Nu är vi där. Men, som sagt, ingenting har kommit från regeringen.
            Utbildningsministern har inte heller behagat att delta i den här
            debatten.
          </note>
          <note>
            Men en framtida reform hjälper inte dem som redan har lämnat
            skolan eller snart kommer att göra det utan en fullständig utbildning.
            För att snabbt åtgärda det och ge fler människor ökad frihet och
            valmöjligheter på arbetsmarknaden föreslår vi en gymnasiegaranti
            som innebär att alla ska ha rätt till gymnasieutbildning innan
            man fyller 25 år. Den ska kunna ges antingen inom den kommunala
            vuxenutbildningen eller på folkhögskola.
          </note>
          <note>
            Herr talman! Kunskapsskillnaderna ökar i den svenska skolan.
            Elevernas bakgrund får allt större betydelse för deras prestationer
            och lärande. De internationella mätningarna som genomförs med
            jämna mellanrum visar tydligt att svenska skolor blir sämre och
            sämre på att kompensera för elevernas skiftande förutsättningar.
          </note>
          <note>
            I dag presenterades Timss och Pirls, och de bekräftar återigen
            att elever med välutbildade föräldrar presterar bättre än elever
            som har föräldrar med lägre utbildning. Målet att den svenska
            skolan ska vara likvärdig blir alltmer avlägset.
          </note>
          <note>
            Tidigare i år visade Skolverket statistik på tydliga skillnader
            i elevernas resultat beroende på kön, etnisk bakgrund och föräldrarnas
            utbildning, där skillnaderna var störst mellan elever med låg-
            respektive högutbildade föräldrar.
          </note>
          <note>
            Elevernas bakgrund är inte en förklaring till skillnader i skolresultat.
            Det är känt sedan länge att klass, etnicitet och kön i sig inte
            utgör ett hinder för inlärning. Skillnaderna i skolresultat visar
            att skolan fortfarande inte kompenserar tillräckligt för sociala
            skillnader eller andra bakgrundsfaktorer hos eleverna. Undervisningen
            anpassas helt enkelt inte till alla elever.
          </note>
          <note>
            Elevers olika bakgrund gör att de delvis har olika behov. Dessa
            olika behov måste tillfredsställas i långt större utsträckning
            än vad som är fallet i dag. Elevernas olika behov av undervisning
            gör att det behövs olika mycket ekonomiska resurser. Skolor där
            många elever har stort behov av stöd och hjälp har större kostnader
            och kräver högre anslag.
          </note>
          <note>
            Trots att nuvarande system med skolval och skolpeng har funnits
            i snart 30 år har kommunerna inte insett att eleverna är olika.
            Staten måste därför ta över ansvaret och införa tydliga kriterier
            för hur resurserna till skolan ska fördelas.
          </note>
          <note>
            En viktig faktor för elevernas resultat är lärarna. Den senaste
            veckan har vi hört om växande grupper på förskolan. Detsamma gäller
            fritidshemmen och skolorna. Om man menar allvar med att vilja
            höja resultaten måste lärarna ha bättre förutsättningar att ägna
            sig åt eleverna och undervisningen.
          </note>
          <note>
            Vi föreslår ett särskilt statsbidrag för att öka lärartätheten
            med 6 000 lärare de kommande åren. Dessutom föreslår vi en extra
            förstärkning av resurserna till skolor med särskilt stora behov
            om 3 miljarder kronor.
          </note>
          <note>
            Herr talman! Antalet barn i fritidshemsgrupperna ökar dramatiskt
            varje år och har gjort så de senaste 20 åren. Jag vet inte hur
            många gånger som jag har sagt just det i denna talarstol, men
            ingenting tyder på en förändring. Sedan högerregeringen tillträdde
            har den negativa utvecklingen tvärtom accelererat.
          </note>
          <note>
            Arbetsmiljön är helt oacceptabel för både barnen och fritidspedagogerna.
            Det måste göras tydligare att det krävs vissa förutsättningar
            för att verksamheten ska kunna hålla godtagbar kvalitet. Om inte
            staten tar initiativet är chansen liten att det någonsin kommer
            att bli bättre för barnen på fritidshemmen.
          </note>
          <note>
            Vi satsar därför 750 miljoner 2013 till personalförstärkning
            på fritidshemmen så att det blir färre än 30 barn i den genomsnittliga
            barngruppen. Det innebär en bättre arbetsmiljö för både anställda
            och barn. Möjligheterna att bedriva en meningsfull verksamhet
            förbättras också, vilket är bra för barnens lärande och utveckling.
            Vårt mål är att grupperna inte ska vara större än 20 barn, och
            det ska vara minst två pedagoger.
          </note>
          <note>
            Herr talman! I dag har de flesta barn rätt att gå i förskola,
            i alla fall de barn som har föräldrar som jobbar dagtid. Många
            föräldrar jobbar dock på kvällar, nätter och helger, och de blir
            allt fler.
          </note>
          <note>
            Vänsterpartiet vill genomföra reformer för att öka tillgängligheten
            och kvaliteten inom förskola och fritidshem. Därför föreslår vi
            bland annat att det införs en skyldighet för kommuner att erbjuda
            barnomsorg på obekväm arbetstid.
          </note>
          <note>
            I våras tog riksdagen ett viktigt steg när vi beslutade att regeringen
            skulle återkomma med förslag om stimulansbidrag till kommunerna
            för barnomsorg på obekväm arbetstid. Regeringens satsning är dock
            inte tillräcklig. Vi vill gå längre än regeringen, så vi lägger
            ytterligare drygt 1,8 miljarder kronor. En utbyggd förskola och
            barnomsorg är en förutsättning för hög sysselsättning.
          </note>
          <note>
            Alla barn bör ha möjlighet att gå i förskola eftersom det är
            ett bra stöd i deras utveckling. Vi i Vänsterpartiet menar att
            förskolan ska vara avgiftsfri, tillgänglig och likvärdig för alla.
            Därför vill vi på sikt införa en avgiftsfri allmän förskola. Som
            ett första steg anslår vi stimulansmedel så att barn till arbetslösa
            och föräldralediga får rätt till minst 30 timmars vistelsetid
            per vecka i förskolan.
          </note>
          <note>
            Herr talman! När det nuvarande resurstilldelningssystemet för
            högskolans grundutbildning utvecklades var normen att alla studenter
            skulle ha minst nio timmars undervisning per vecka. Vi vet dock
            att detta inte uppnås. Det gäller särskilt utbildningar inom humaniora,
            samhällsvetenskap, teologi och juridik.
          </note>
          <note>
            För lite undervisning leder till sämre utbildning. Det handlar
            inte bara om antalet undervisningstillfällen utan också om formerna
            för undervisningen. Mycket av undervisningen bedrivs i form av
            föreläsningar. Det måste också finnas utrymme för mer resurskrävande
            undervisningsformer som seminarier, problembaserat lärande, enskild
            handledning och handledning i grupp och så vidare.
          </note>
          <note>
            Anslagen till högskolan måste därför bli större. Nio timmars
            undervisning per vecka måste vara botten, inte toppen.
          </note>
          <note>
            Herr talman! Att finansiera sina studier på forskarutbildningen
            med stipendier innebär en rad nackdelar för den enskilde doktoranden.
            En av de mer allvarliga konsekvenserna är att dessa doktorander
            inte har rätt till någon inkomstrelaterad ersättning vid sjukdom,
            föräldraledighet eller arbetslöshet.
          </note>
          <note>
            Dessutom räknas inte stipendiefinansierade studier som överhoppningsbar
            tid av Försäkringskassan, vilket gör att dessa doktorander inte
            har någon vilande SGI. Stipendierna räknas inte heller som pensionsgrundande
            inkomst.
          </note>
          <note>
            Högskolorna kan inte teckna försäkringar för stipendiater. Stipendier
            berättigar inte heller till den automatiska övergång till doktorandtjänst
            som sker för doktorander med utbildningsbidrag när två år återstår
            av utbildningen.
          </note>
          <note>
            Vår bestämda mening är att stipendier inte är en acceptabel finansieringsform
            för forskarstuderande, dels med hänvisning till den sociala och
            ekonomiska otrygghet det leder till, dels för att bristen på regler
            gör det alltför lätt att missbruka dem.
          </note>
          <note>
            Det finns inget att invända mot att stipendier används till särskilda
            kostnader i samband med forskarstudier, såsom resor och utrustning.
            Däremot ska de inte användas till de forskarstuderandes levnadsomkostnader.
            Därför bör det inte vara tillåtet att finansiera doktorander med
            stipendier. Vi vill förbättra villkoren genom fler doktorandanställningar.
          </note>
          <note>
            I denna del hänvisar vi till vårt särskilda yttrande.
          </note>
          <note>
            Låt mig avslutningsvis använda en minut till att bemöta det Björn
            Söder sade i talarstolen om modersmål. Han var tveksam till att
            modersmålet kan ha någon positiv inverkan på det svenska språket.
            Om Björn Söder läser lite forskning kanske det klarnar för honom
            så att han inser vilken stor betydelse modersmålet faktiskt har.
          </note>
          <note type="speaker">
            Anf. 160 TOMAS TOBÉ (M):
          </note>
          <note>
            Herr talman! Jag yrkar bifall till förslaget i betänkandet. Låt
            mig efter att ha lyssnat på företrädarna för oppositionen säga
            till alla lärare, elever och föräldrar som tittar på denna debatt:
            Även om det finns många utmaningar i svensk skola ser Alliansen
            också att det finns bra skolor i Sverige. Det finns engagerade
            lärare i Sverige som gör sitt allra yttersta för att vi ska ha
            en bra undervisning i Sverige.
          </note>
          <note>
            Vi ser det och tycker att det är viktigt att tala väl om svensk
            skola. Jag vill gärna påminna oppositionsföreträdarna om att det
            kan vara välkommet framöver.
          </note>
          <note>
            När man i dag träffar många av dem som jag nämnde nyss ser man
            att många av de reformer som Alliansen förberedde under den förra
            mandatperioden nu börjar bli verklighet och märkas. Låt mig också
            vara rak och ärlig och säga att alla detaljer i alla reformer
            kanske inte har ett hundraprocentigt stöd överallt, men det är
            tydligt att alla märker av att Sverige äntligen har fått en regering
            som för en aktiv utbildningspolitik.
          </note>
          <note>
            Vi har brutit med en politik som i ett decennium egentligen längre
            misskötte sitt kunskapsuppdrag och passivt valde att inte göra
            något. Det är det vi till stor del betalar priset för just nu.
            Det är nu som vi kan se att en ung kille eller tjej som går i
            nian börjar fundera på vad han eller hon ska göra, vad han eller
            hon ska välja bland gymnasieskolans nya program och inriktningar.
            Det är ett val i en ny gymnasieskola en gymnasieskola som Sverige
            hade behövt för länge sedan. Nästa vecka kommer elever i årskurs
            6 att få betyg för första gången. Det är en stor men absolut nödvändig
            förändring för många.
          </note>
          <note>
            Nya moderaterna och Alliansen är övertygade om att det är bara
            när vi sätter fokus på kunskap som vi kan vända den trend av sjunkande
            resultat som vi ännu inte har sett slutet på. I dag befästes den
            bilden ytterligare när nya internationella studier kom och Timss
            och Pirls publicerades. Vi kan se att svenska elevers resultat
            i läsning och matematik fortsätter att försämras, om än inte lika
            mycket som i tidigare mätningar. Det finns också ljusglimtar.
            Eleverna i årskurs 4 förbättrar sina resultat i naturvetenskap
            jämfört med 2007, och deras resultat i matematik sjunker inte
            som tidigare. Det är bra.
          </note>
          <note>
            Jag tror att det i grunden finns mycket av det ramverk som krävs
            för att vi ska kunna uppnå en långsiktigt bra utveckling av svensk
            skola. Men det kanske inte är i skollagens paragrafer eller formuleringar
            som skolresultaten skapas, utan i mötet mellan läraren och eleven.
            I den här budgeten, vår sjunde gemensamma alliansbudget, fortsätter
            vi därför att sätta fokus på dem som gör störst skillnad, nämligen
            lärarna.
          </note>
          <note>
            Vi har lovat att återupprätta läraryrkets status, och vi har
            lovat bli bättre på att se alla de fantastiska lärare som med
            kompetens och engagemang lyfter och utvecklar sinnena hos barn,
            elever och studenter varje dag. Utgångsläget när vi inledde vårt
            arbete var inte särskilt bra. Söktrycket till lärarutbildningen
            hade minskat konstant sedan 80-talets början. Nu, år 2012, har
            det äntligen vänt och söktrycket har ökat, och det välkomnar vi.
            Antalet sökande till regeringens nya lärarutbildning har ökat
            med 20 procent. Låt oss vara glada för det, och låt oss lyfta
            upp det oftare. Om det visar sig vara en ihållande trend är det
            ett viktigt besked om att läraryrkets status kan vara på väg att
            återupprättas.
          </note>
          <note>
            Herr talman! Låt oss aldrig glömma bort att det var när politiken
            stod och tittade på som lärarnas status urholkades. Man skulle
            kunna uttrycka det som att många satt på avbytarbänken när lärarnas
            löner halkade efter i förhållande till andra akademikers. Någon
            kanske invänder och hävdar att lärarlöner inte är något som vi
            kan eller ska fatta beslut om i Sveriges riksdag. Det är rätt,
            men om man vill kan man välja att ta ansvar för att ge förutsättningar
            för bättre karriärvägar för lärare och en rimlig löneutveckling.
            Det kan göras från kommuner eller från fristående skolor som arbetsgivare.
            Det kan också göras från regering och riksdag.
          </note>
          <note>
            I denna budget aviserar Alliansen att vi vill skapa karriärtjänster
            för lärare. Dessutom är vi beredda att från staten finansiera
            höjda löner. Det kan handla om 5 000 eller 10 000 kronor mer i
            lön. När reformen så småningom är fullt utbyggd handlar det om
            hela 880 miljoner om året i satsning på höjda lärarlöner. Det
            är inte bara ett välkommet initiativ. Jag vågar hävda att det
            kommer att vara helt avgörande för svensk skolas framtid. Om vi
            ska kunna rekrytera och behålla bra lärare och därmed höja skolresultaten
            kommer vi att behöva erbjuda en attraktiv lön och en attraktiv
            karriärmöjlighet.
          </note>
          <note>
            Jabar Amin lyfte upp frågan om lärarfortbildning. Jag håller
            med om det. Det är oerhört viktigt att det som Alliansen har satt
            på plats med Lärarlyftet behöver fortsätta och utvecklas. Det
            är viktigt att vi i utbildningsutskottet, där vi i bred enighet
            har gått fram med lärarlegitimation, väljer att vårda den reformen.
            Det är också viktigt att följa upp den utredning som har aviserats
            från regeringen för att minska den administrativa bördan för lärare.
            Det handlar om att inte för en sekund släppa arbetet med att återupprätta
            lärarnas status i svensk skola.
          </note>
          <note>
            Herr talman! I denna debatt har företrädare för Socialdemokraterna
            och andra försökt att ge en bild av att det förs en politik som
            handlar om sänkta utbildningsambitioner. Låt mig därför passa
            på att redogöra för vad som gäller i verkligheten.
          </note>
          <note>
            Sedan 2006 har Alliansen ökat budgeten för detta utskotts beredningsområde
            med 6,8 miljarder. Det är riktiga miljarder som är fullt finansierade
            och förhandlade mellan fyra borgerliga partier. Det handlar inte
            om tomma oppositionsmiljarder som bara finns på papperet och som
            inte har något regeringsunderlag bakom sig. När vi ändå talar
            om att ta ansvar och finansiera förslag är det många med mig som
            undrar hur Socialdemokraterna har tänkt finansiera sitt förslag
            om att minska klasstorlekar på lågstadiet. Mindre klasser kan
            vara en viktig fråga på en del skolor, men i dag behandlar vi
            de olika budgetalternativen. Då är Ibrahim Baylan, Socialdemokraterna,
            oss svaret skyldig. Erkänn! Det kanske gick lite för fort när
            detta förslag arbetades fram. En enkel bedömning av förslagen
            som kan göras genom att beräkna vilka kostnader det handlar om
            visar att förslaget är underfinansierat med en hel miljard.
          </note>
          <note>
            För det första verkar ni ha glömt att färre barn i varje klass
            betyder fler klasser. För det andra kräver fler klasser fler klassrum
            att sitta i. För det tredje behöver undervisning behöriga lärare
            fler än bara klassläraren.
          </note>
          <note>
            Jag vill uttrycka det som att det blir ganska tydligt att det
            bakom Socialdemokraternas så kallade ambitioner inte bara står
            ett ofärdigt alternativ till Alliansen utan direkt ofärdiga förslag.
            Det duger inte om man menar allvar med att man vill ta ansvar
            för Sverige och föra en ansvarsfull utbildningspolitik.
          </note>
          <note>
            Vi går tillbaka till Alliansens utbildningsambitioner. Jag vill
            särskilt lyfta upp att det är glädjande att vi nu gör stora satsningar
            på vuxenutbildningen. De kommande åren handlar det om 35 000 nya
            platser. Det tror jag är viktigt i den oroliga tid vi har nu när
            många förlorar arbetet och behöver ställa om för att kunna gå
            vidare till andra arbeten. Då kan vuxenutbildning vara något oerhört
            centralt. Det är så vi i Alliansen har sett på vuxenutbildningen.
            Det handlar om att försöka få en bra matchning mot arbetsmarknaden
            och att den ska följa läget i konjunkturen.
          </note>
          <note>
            Avslutningsvis kan jag notera att när budgeten på detta område
            lades fram var det vissa som mycket upprört konstaterade att det
            satsades alldeles för mycket i denna budget. Det var alldeles
            för många investeringar i Sverige som gjordes i denna budget.
          </note>
          <note>
            I det allvarliga läge som vi befinner oss, när vi vet att Sverige
            är så oerhört beroende av efterfrågan från andra länder på varor
            och tjänster, känns det mycket glädjande att vi har en budget
            i dag som innebär investeringar i järnväg och i ett bättre företagsklimat
            och att det förs en aktiv arbetsmarknadspolitik. Till glädje för
            mina alliansvänner här i utskottet innebär budgeten framför allt
            att det satsas ordentligt på utbildning och forskning. Det, mina
            vänner, är att ta ansvar för Sverige.
          </note>
          <note>
            I detta anförande instämde Michael Svensson och Ann-Britt Åsebol
            (båda M) samt Yvonne Andersson (KD).
          </note>
          <note type="speaker">
            Anf. 161 IBRAHIM BAYLAN (S) replik:
          </note>
          <note>
            Herr talman! Tomas Tobé efterlyser beröm för lärarna. Beröm ska
            lärarna ha. Beröm ska de många engagerade rektorer som vi har
            i våra skolor ha. Men det är svårt att ösa beröm över de förutsättningar
            de får av den förda politiken.
          </note>
          <note>
            Det är trots allt denna riksdag och den nuvarande regeringen
            som lägger fram ramarna och ser till hur förutsättningarna ser
            ut.
          </note>
          <note>
            Tomas Tobé säger: Vi för en aktiv politik.
          </note>
          <note>
            Ja, låt mig nämna några av de saker som är aktiv politik. Med
            ett budgetutrymme på 23 miljarder väljer den högerregering som
            vi har i dag att prioritera en bolagsskattesänkning på 16 miljarder,
            varav nettoutgiften blir 8 miljarder. Samtidigt ser vi att inte
            ens en tiondel av detta investeras i den svenska skolan.
          </note>
          <note>
            Om det hade varit så att utvecklingen i den svenska skolan hade
            gått åt rätt håll, om det hade varit så att fler elever nådde
            behörighet, och om det hade varit så att fler elever blev bättre
            på att läsa och förstå vad de läser, då hade det varit en logisk
            budget att lägga fram. Men nu är det tyvärr inte så, Tomas Tobé.
          </note>
          <note>
            Det är klart att man kan sticka huvudet i sanden och säga att
            det kunde ha varit värre och att det kanske vänder om 15 år. Men
            om man som vi besjälas av idén att det går att göra någonting
            nu och att det handlar om att kunna vända, då måste man våga prioritera
            och våga investera. Vi har presenterat våra investeringar.
          </note>
          <note>
            Sveriges skolor har inte brist på lokaler, Tomas Tobé. De har
            tillräckligt med lokaler. Men de har inte särskilt många lärare.
            Vi behöver fler lärare och mindre klasser.
          </note>
          <note>
            Mot denna bakgrund vill jag ställa en fråga till Tomas Tobé.
            På vilket sätt är er aktiva politik bra när ni i ert budgetalternativ
            har sparat 675 miljoner på gymnasieskolan i år och aviserar ytterligare
            en besparing på 1 360 000 000 kronor år 2014? På vilket sätt ger
            det lärarna bättre förutsättningar att klara av sin uppgift?
          </note>
          <note type="speaker">
            Anf. 162 TOMAS TOBÉ (M) replik:
          </note>
          <note>
            Herr talman! Låt mig direkt svara Ibrahim Baylan i denna del.
            Vi har under detta år inför denna budget lyssnat mycket på skolsektorn.
          </note>
          <note>
            Låt mig vara rak med att vi också har fört en diskussion om den
            nya gymnasieskolans förutsättningar. I denna budget aviseras 895
            miljoner. Många samtal har förts med SKL och med skolsektorn.
            Vi är mycket angelägna om att detta ska fungera. Vi trodde att
            vi hade haft större effektiviseringsvinster med den nya gymnasieskolan;
            det ska jag ärligt säga. Men vi är angelägna om att detta ska
            fungera. Därför lägger vi in dessa förutsättningar.
          </note>
          <note>
            Jag tycker att det är lite modigt av just Ibrahim Baylan att
            tala om att man ska ge ökade förutsättningar för skolan och lärarna
            att kunna utföra sitt uppdrag. De har åtminstone 6,8 miljarder
            i ökade förutsättningar jämfört med vad som gällde 2006.
          </note>
          <note>
            Herr talman! Jag tycker inte heller att jag ska behöva berätta
            för Ibrahim Baylan att även Socialdemokraterna föreslår en stor
            sänkning av bolagsskatten. Den är givetvis inte lika stor som
            regeringens. Men vi tycker att detta i grunden är oerhört viktigt.
          </note>
          <note>
            Jag försökte i mitt anförande tidigare redogöra för att Sverige
            är oerhört beroende av efterfrågan på varor och tjänster. Där
            är bolagsskattefrågan oerhört viktig för att vi ska ha företag
            och jobb för att kunna finansiera vår gemensamma välfärd.
          </note>
          <note>
            Det är detta som vi kommer tillbaka till när det gäller finansieringen.
            Vi har en sammanhållen politik som gör att vi kan finansiera historiska
            investeringar i svensk skola. Det som Socialdemokraterna än så
            länge har presenterat i budgetalternativet i dag är ett ofärdigt
            förslag när det gäller mindre klasser. Vi vet vad det innebär
            när Socialdemokraterna själva sitter med makten, antingen i regering
            eller för den delen i dag kommunalt i Göteborg och Malmö. Det
            innebär mindre pengar per elev än vad som satsas i alliansstyrda
            kommuner.
          </note>
          <note type="speaker">
            Anf. 163 IBRAHIM BAYLAN (S) replik:
          </note>
          <note>
            Herr talman! Tomas Tobé verkar vara felinformerad. Det stämmer
            att vi sänker bolagsskatten med ungefär lika mycket som avskaffandet
            av de så kallade räntesnurrorna drar in, det vill säga att effekten
            är noll. Inget av budgetutrymmet går till detta.
          </note>
          <note>
            Det är viktigt att ge företagen goda förutsättningar. Men i det
            läge som vi befinner oss, där vi har en allt högre ungdomsarbetslöshet
            och där allt fler människor varslas, är det kanske andra saker
            som man borde prioritera. I ett läge när skolresultaten sjunker
            och allt fler elever inte når upp till målen kanske man borde
            prioritera investeringar i den svenska skolan. Det är precis det
            vi gör, och vi finansierar det genom att inte godta den gigantiska
            skattesänkning som denna regering har lagt fram förslag om till
            riksdagen 8 miljarder kronor i nettosänkning till bolagssektorn.
          </note>
          <note>
            Hade det varit så att allt annat hade funkat, då hade man kunnat
            säga att det kanske finns anledning att göra detta långsiktigt.
            Men på kort sikt är det mycket få ekonomer som tror att det hjälper
            för att häva arbetslösheten eller för den delen för att häva den
            lågkonjunktur som vi är mitt inne i.
          </note>
          <note>
            Vi väljer att investera 3 miljarder i skolan. Nu säger Tomas
            Tobé att det är för lite. Ja, det kan man tycka. Men om jämför
            med en besparing på 1 360 000 000 kronor blir det ändå en ganska
            stor skillnad. Det blir ganska tydliga alternativ.
          </note>
          <note>
            Det räcker inte med att prata fint. Det räcker inte med att stå
            i talarstolen och slå sig för bröstet och säga att man gör allting
            bra. Ni har regerat i sex år.
          </note>
          <note>
            De tioåringar som har mätts i den senaste undersökningen från
            Pirls när det gäller läsfärdighet har gått hela sin skoltid under
            den borgerliga regeringens tid. Försök inte skylla detta på Socialdemokraterna!
            Försök inte skylla detta på kommuner i Malmö eller i Göteborg!
            Vi har en generell nedgång i den svenska skolan. Se detta, ta
            ett ansvar, ompröva politiken och se till att göra någonting i
            stället för att hela tiden skylla ifrån er. Det duger inte, och
            det hjälper inte en enda elev.
          </note>
          <note type="speaker">
            Anf. 164 TOMAS TOBÉ (M) replik:
          </note>
          <note>
            Herr talman! Jag vet inte riktigt vem det är som skyller ifrån
            sig här i dag. Jag tror att de allra flesta som lyssnar på denna
            debatt kan förstå att när man inför en ny lärarutbildning tar
            det en viss tid innan dessa lärare finns i svensk skola. När vi
            till exempel inför betyg från årskurs 6, vilket kommer att ske
            i år, tar det en viss tid innan det och alla de olika reformer
            som jag tidigare har redogjort för kommer att ge resultat i svensk
            skola. Det kan jag tycka är frustrerande.
          </note>
          <note>
            Jag är inte så bekymrad över att det var just Socialdemokraterna
            som förde en passiv politik och inte gjorde någonting under decennier.
            Det som jag är bekymrad över är att vi fortfarande har stora utmaningar
            i svensk skola. Det är därför som vi i Alliansen nu lägger fram
            vår sjunde gemensamt finansierade budget med stora satsningar
            på lärare. Vi lyssnar också på en del av den kritik som har kommit
            och återger en del pengar till gymnasieskolan eftersom vi värnar
            mycket om våra reformer.
          </note>
          <note>
            Men jag tycker ändå att det är tråkigt att det i debatten och
            i de alternativ som ligger på riksdagens bord är mycket av oppositionsmiljarder.
            Det är inte ordentligt finansierat. Ni talar egentligen inte om
            de ordentliga utmaningar som svensk skola har. Det handlar om
            att vi måste se till att följa upp mer och att vi måste hitta
            bättre system för att lärare ska kunna få tid med eleven. Det
            handlar inte om att lägga fram ofärdiga förslag, och det är det
            som Socialdemokraterna än så länge har presenterat.
          </note>
          <note type="speaker">
            Anf. 165 ROSSANA DINAMARCA (V) replik:
          </note>
          <note>
            Herr talman! Tomas Tobé säger att man har fört en aktiv utbildningspolitik.
            Jag kan ge honom rätt i det. Det är en aktiv utbildningspolitik
            för att öka kunskapsklyftorna och därmed också klassklyftorna
            i samhället.
          </note>
          <note>
            Enligt den senaste mätningen från Timss och Pirls kunde vi se
            att Norge har ganska stora framgångar i den mätningen jämfört
            med hur det ser ut för Sverige.
          </note>
          <note>
            De har färre nationella prov. De har senare betyg. Och de har
            en rödgrön regering. De satsar på lärandet och sätter fokus på
            det. Det kan vi inte riktigt se i svensk skola, där lärarna ägnar
            en ganska liten del av sin tid åt undervisning och lärande.
          </note>
          <note>
            Här använder i stället regeringen våra gemensamma skattepengar
            för att de mest välbärgade ska kunna köpa sig en bättre utbildning
            för sina barn genom att göra avdrag för RUT. Här rycker man på
            axlarna åt det vinstslöseri som vi har. Man tillåter att riskkapitalbolagen
            roffar åt sig 2 miljarder skattekronor som var ämnade för skolan
            och för eleverna.
          </note>
          <note>
            Trots att vi har ett mindre reformutrymme än Tomas Tobés alliansregering
            lyckas Vänsterpartiet och alla partier på den rödgröna sidan att
            satsa mer pengar på skolan än vad regeringen gör. Det handlar
            om prioriteringar och om vad vi satsar på. Ni väljer att satsa
            på de välbärgades möjligheter att ge sina barn en bra utbildning.
            Vi satsar på att ge alla barn rätt till en bra utbildning.
          </note>
          <note type="speaker">
            Anf. 166 TOMAS TOBÉ (M) replik:
          </note>
          <note>
            Herr talman! Jag kanske ska börja med att påminna om att en stor
            del av förklaringen till att vi har ett reformutrymme i Sverige
            är att vi har haft en regering som har tagit ansvar för Sveriges
            ekonomi och som nu kan se till att vi har råd att göra otroligt
            viktiga investeringar i Sverige. Det är inte en situation som
            vi ser i så många andra länder ute i Europa, tyvärr. Det kanske
            kan vara värt att komma ihåg.
          </note>
          <note>
            Jag tycker att det blir i någon mening intressant hur man väljer
            när det till exempel kommer till likvärdighetsdebatten, som är
            oerhört viktig och en stor utmaning som är gemensam för de allra
            flesta partier i utbildningsutskottet. Då väljer man att lyfta
            ut en reform som handlar om 10 miljarder för 2013, när vi i dag
            här diskuterar 57 miljarder. Det kan kanske finnas anledning att
            fundera lite grann på proportionerna, kan jag tycka.
          </note>
          <note>
            Det ska satsas mer på svensk skola, säger man här. Jag är inte
            särskilt förvånad över Vänsterpartiet, speciellt i opposition,
            alltid kommer att ha fler miljarder än vad regeringen kommer att
            ha. Här får man ta ett ansvar. Vi har en skola i dag som är kommunaliserad.
            Då kan vi se hur man väljer att prioritera politiskt. Vi tar ett
            ansvar för den politik som vi för nationellt. Vi är stolta över
            att vi ger 6,8 miljarder mer till skolan än vad vi gjorde 2006.
            Men jag tycker att Rossana Dinamarca kan få förklara varför Vänsterpartiet
            där ni sitter och har makten och där ni får bestämma, i både Malmö
            och Göteborg, väljer att ge mindre pengar per elev än vad man
            gör i till exempel Stockholm.
          </note>
          <note type="speaker">
            Anf. 167 ROSSANA DINAMARCA (V) replik:
          </note>
          <note>
            Herr talman! Tomas Tobé försöker få det till att vi slösar med
            en massa pengar. Vi har ett mindre reformutrymme, men vi prioriterar
            på ett annat sätt. Det är det som är min poäng här. Trots att
            ni har ett större reformutrymme väljer ni att prioritera andra
            och fel saker.
          </note>
          <note>
            Ni väljer till exempel att välbärgade föräldrar ska kunna ge
            sina barn en bra utbildning. Vi vill, till skillnad från er, se
            till att alla barn i svensk skola har rätt till en bra utbildning.
            Därför lägger vi pengarna i skolan. Vi gör i vår budget en satsning
            på 6 000 fler lärare i skolan. Då kan man få till det så att lärarna
            kan ägna sig åt undervisningen, att de kan se varje elev och att
            de kan ge eleverna det stöd och den hjälp som de har rätt till.
          </note>
          <note>
            Det har blivit en grej att alliansföreträdare pekar på Malmö
            och Göteborg som dåliga exempel. Men ärligt talat: Ni kan inte
            slå er för bröstet för de skolor som finns i Stockholm! Om det
            är någonstans man ser den stora segregationen är det väl ändå
            här i Stockholm. Denna stora segregation, både i Stockholm och
            i andra delar av Sverige, beror på att vi har en regering som
            inte har vågat ta tag i detta. Den utredning som jag hänvisade
            till tidigare handlar om de stora skolreformerna något som Skolverket
            har pekat på år efter år. Det handlar framför allt om det fria
            skolvalet, som har ökat segregationen.
          </note>
          <note>
            Tomas Tobé! Ni har ansvar för hela skolan. Vi styr från nationellt
            håll över den svenska skolan. Därför går det inte att bara frånsäga
            sig detta ansvar genom att säga att det inte funkar än här och
            än där. I Stockholm funkar det inte heller.
          </note>
          <note type="speaker">
            Anf. 168 TOMAS TOBÉ (M) replik:
          </note>
          <note>
            Herr talman! Det är korrekt, det som Rossana Dinamarca lyfter
            upp: Man kan prioritera annorlunda. Vi har från Alliansen försökt
            hitta en sammanvägd och viktig politik för att nu ta ansvar för
            Sverige i detta tuffa läge. Vi tror inte att det är rätt väg nu
            att slå till med kraftiga skattehöjningar just för de unga i dag
            som har ett arbete eller som vill komma ut i arbete genom att
            göra det dyrare att anställa unga särskilt när det är riktat mot
            tjänstesektorn.
          </note>
          <note>
            Vi tycker att det är viktigt att värna möjligheterna till exportinkomster
            för Sverige med bolagsskatter. Vi gör stora investeringar i forskning
            och järnväg, och vi gör satsningar i svensk skola. Det är vårt
            alternativ, och så har vi valt att prioritera.
          </note>
          <note>
            Rossana Dinamarca tycker inte att vi kan tala om de olika kommuner
            som vi kan se. Jag vill gärna svara upp mot detta med Stockholm.
            Jag tror att en av Stockholms absolut största utmaningar handlar
            om detta med likvärdigheten. Man kommer i ökad utsträckning i
            Stockholm att behöva rikta mer resurser till de skolor som har
            större utmaningar. Vi kommer att behöva arbeta mycket mer med
            lärarhandledare som arbetar med att lyfta resultaten på dessa
            skolor. Jag kan ta ansvar för detta, och jag kan i någon mening
            åtminstone hålla hand med Alliansen i Stockholm. Men det är bedövande
            intressant, eller hur man ska uttrycka det, att varken Socialdemokraterna
            eller Vänsterpartiet ens gör ett litet försök att försvara sina
            partikamrater i vare sig Malmö eller Göteborg.
          </note>
          <note type="speaker">
            Anf. 169 ROGER HADDAD (FP):
          </note>
          <note>
            Herr talman! Jag yrkar bifall till utskottets förslag i betänkandet
            och avslag på reservationerna.
          </note>
          <note>
            Andelen elever som våren 2011 lämnade grundskolan och som hade
            minst godkända resultat i samtliga ämnen hamnade på 77,3 procent.
            Det är den högsta andelen på tio år. Undantaget, där vi fortfarande
            ser sjunkande resultat, är ämnet matematik. De svenska skolresultaten
            måste bli ännu bättre. Fler elever behöver få stöd, och det mycket
            tidigare. Det är förvånande att flertalet kommuner när de tvingas
            dra ned börjar med att ta bort speciallärare och specialpedagoger.
          </note>
          <note>
            En stor utmaning, trots att vi noterar en viss positiv ökning,
            är att fortsatt öka andelen behöriga och ämnesbehöriga lärare.
            Lärarkompetenskartläggningarna kräver insatser lokalt utöver statens
            nationella prioriteringar genom Lärarlyftet. Fokus innevarande
            och kommande år är att fortbilda de som är obehöriga, i synnerhet
            i ämnet matematik. Baylan står i talarstolen och säger att det
            går att göra ännu mer nu. I budgeten för nästa år avsätts ytterligare
            450 miljoner för att få fler behöriga lärare. Jag har tidigare
            i kammaren lyft problemet med obehöriga matematiklärare i högstadiet.
            Dagens Timssrapport och Skolverkets kommentar visar på stora brister
            i matematikundervisningen just på högstadiet. Mätningen bekräftar
            våra stora utmaningar.
          </note>
          <note>
            Regeringen har denna höst påbörjat genomförandet av Matematiklyftet
            med 2,6 miljarder över en fyraårsperiod. I nästa års budget fortsätter
            detta med ökat anslag. När vi studerar resultaten över ämnena
            är det matematiken som svenska elever har störst bekymmer med.
            17 procent klarar inte godkänd nivå, enligt Skolverket. En viktig
            förklaring är den gamla socialdemokratiska lärarutbildningen för
            de tidiga stadierna som inte innehöll obligatoriska matematikmoment,
            vilket ledde till att många lärare aktivt valde bort matematik.
          </note>
          <note>
            Om man lyssnar på de rödgröna kan man tro att mer pengar löser
            allt. Om lösningen ändå vore mer resurser borde alla de kommuner
            som faktiskt gör prioriteringar redan ha högre resultat. Men endast
            mer resurser löser inte skolans utmaningar. Det viktigaste är
            hur resurserna används. Jag välkomnar därför regeringens uppdrag
            till Skolverket där man ska följa upp hur kommunerna använder
            skolpengen, hur man fördelar den och utifrån vilka kriterier.
            I Folkpartiets skolgrupp har vi nyligen föreslagit att skolpengen
            tydligare ska fördelas utifrån socioekonomiska faktorer. Fortbildning
            är viktigt. I avvaktan på en statlig skola, som Folkpartiet liberalerna
            förordar, har lärarnas arbetsgivare kommuner och fristående huvudmän
            ett mycket stort ansvar. Det gäller i ännu högre grad lärarlönernas
            utveckling. Helt klart krävs det akuta och långsiktiga insatser
            för att locka fler till detta viktiga yrke, inte minst för att
            klara den kompetensförsörjning som Lärarförbundet och Lärarnas
            Riksförbund pekar på.
          </note>
          <note>
            Det centrala läraravtalet är trots allt ett viktigt steg framåt,
            och några kommuner går också in med en lokal lönepott. För min
            del tycker jag att det är viktigt att även friskolorna skickar
            med den här extra lönesatsningen i lärarnas lönekuvert.
          </note>
          <note>
            Till Vänsterpartiet, som efterfrågar en utvärdering av reformer,
            vill jag säga att det pågår åtminstone två stora utredningar,
            dels den om kommunaliseringens effekter, dels den om alla reformer
            som har beslutats från 2007 och framåt. Det finns på regeringens
            hemsida.
          </note>
          <note>
            Herr talman! I nästa års budget ökar vi ramen med ytterligare
            75 miljoner för Skolverkets hantering av lärarlegitimationen.
            Det är en mycket viktig och central reform.
          </note>
          <note>
            I nästa års budget prioriterar Folkpartiet och regeringen beslut
            om karriärsteg för lärare, som nämndes av tidigare kolleger. Även
            här krävs det dock insatser av kommunerna så att alla bidrar till
            en höjning av läraryrkets status.
          </note>
          <note>
            Baylan påstår att vi sparar pengar på gymnasiet. Det är bara
            trams. Ibrahim Baylan vet att vi inte gör någon besparing på gymnasieskolan
            i nästa års budget.
          </note>
          <note>
            Herr talman! För ett år sedan skärpte vi kraven för att komma
            in på gymnasiet. I dag är Vänsterpartiet kritiskt för att vi skärper
            kraven. Vi brukar annars få kritik av samma partier i samma kammare
            för att vi sänker kraven.
          </note>
          <note>
            Andelen som blev behöriga till gymnasiet med de nya intagningskraven
            landade på 82,5 procent. Vi är just nu i färd med att lämna en
            kravlös socialdemokratisk skola där elevers resultat i grundskolan
            i praktiken inte hade någon som helst relevans för övergången
            till gymnasieskolan, men de är helt avgörande för hur en elev
            klarar sig i gymnasiet.
          </note>
          <note>
            Kvaliteten på gymnasieskolan måste kraftfullt höjas efter år
            av nivåsänkningar där lärarna anpassade nivån till de svagast
            presterande eleverna, oftast nedåt med andra ord. De duktigaste
            eleverna fick inte tillräckligt med utmaningar. Nu ändrar vi på
            detta. Den nya gymnasieskolan ställer högre krav, och det nya
            betygssystemet ställer tuffare krav för att uppnå de högsta betygen.
            I grunden välkomnas detta av eleverna. Gymnasieskolan ska förbereda
            för arbetslivet direkt eller för vidare studier. Därför måste
            mycket höga kvalitetskrav även ställas på prestationerna i gymnasiet.
          </note>
          <note>
            Herr talman! Det finns en dold grupp som jag ofta återkommer
            till. Det är de elever som är godkända, fast de egentligen inte
            är godkända, från grundskolan. De har snälla betyg. Dessa kommer
            inom kort att behöva extra insatser. Vi har också sett att många
            avbryter studierna.
          </note>
          <note>
            Vår stora utmaning är alla de elever som av olika anledningar
            inte kommer in på ett nationellt program. Därför har vi lagt ned
            det individuella programmet och inrättat fem särskilda program,
            bland annat yrkesintroduktion, som infördes redan hösten 2011.
            Nu tar vi ytterligare ett steg för att kvalitetssäkra introduktionen
            så att vi inte hamnar i samma fälla som vi gjorde med IV-programmet.
            Elever som är nyanlända kommer att erbjudas anpassad undervisning.
            Elever som inte har behörighet från grundskolan erbjuds särskilda
            program för att bli behöriga.
          </note>
          <note>
            Vi vill utveckla yrkesintroduktionen och erbjuda eleverna en
            vettig utbildning, kort eller lång, inom ramen för denna introduktion
            redan när de är 1619 år. Målet för dessa elever är inte att gå
            över på ett nationellt program. Problemet är att dessa ungdomar
            finns i verkligheten, och Socialdemokraterna blundar och har inte
            presenterat ett enda förslag för att underlätta deras situation.
            Jo, Socialdemokraterna har ett enda förslag för hela gymnasiepolitiken,
            nämligen att återinföra kravet på att alla elever ska bli högskolebehöriga
            på tre år, det vill säga åter teoretisera de yrkesinriktade utbildningarna.
            Detta är enligt min mening helt fel väg. Det är en minerad väg
            som vi har testat och bör undvika, herr talman.
          </note>
          <note>
            Folkpartiet och regeringen har inrättat den nya yrkeshögskolan
            som hittills redovisat goda resultat och en stark efterfrågan
            från branschen som ett mycket effektivt sätt att relativt snabbt
            tillhandahålla kompetens för arbetslivet. Målet måste också vara
            att slå ett slag för yrkes- och lärlingsutbildningarna redan på
            gymnasial nivå. Med riktiga, kvalitetssäkrade yrkesutbildningar
            kommer fler att få ett slutbetyg och kunna komma ut i arbete.
          </note>
          <note>
            I nästa års budget gör regeringen stora satsningar inom vuxenutbildningen.
            Vi ökar antalet platser inom yrkesvux med 7 900. Men på vuxenutbildningsområdet
            kommer svenska för invandrare att förbli det mest kritiska området,
            och den är satt under lupp. Det finns minst två statliga utredningar
            som vi får återkomma till.
          </note>
          <note>
            Herr talman! Den här regeringen för en aktiv och tydlig alliansskolpolitik.
            Våra prioriteringar i denna budget ska ses i ljuset av en osäker
            arbetsmarknad med risk för en ännu högre arbetslöshet. Det är
            en allvarlig situation, och det känns bra att staten och regeringen
            prioriterar utbildning och arbetsmarknad för att ha en god beredskap.
          </note>
          <note type="speaker">
            Anf. 170 ROSSANA DINAMARCA (V) replik:
          </note>
          <note>
            Herr talman! Den utredning som riksdagen beslutade om i maj 2011
            handlade om att utreda de senaste decenniernas skolreformer såsom
            kommunaliseringen, det fria skolvalet och de fristående skolornas
            etablering. Roger Haddad, och även Jan Björklund i vissa sammanhang,
            säger att det här redan finns. Det finns inte. Jan Björklund sade
            i våras att han skulle expediera detta i december, men sedan verkar
            han vilja sopa detta under mattan.
          </note>
          <note>
            Den utredning om kommunalisering som Roger Haddad pratar om här
            är inte en utredning. Det är en utvärdering av kommunaliseringen
            som inte kommer att komma med några förslag. Det står väldigt
            tydligt i direktiven till den utredningen.
          </note>
          <note>
            Sedan säger Roger Haddad att man också tillsätter en utredning
            som ska se över skolreformerna sedan 2007. Det är knappast decennier
            tillbaka. I det förra replikskiftet mellan Tomas Tobé och Ibrahim
            Baylan sade Tomas Tobé att det tar 15 år innan vi kan se förändringar.
            Man undrar vad den utredningen kommer att hålla på med om man
            inte kan se någonting.
          </note>
          <note type="speaker">
            Anf. 171 ROGER HADDAD (FP) replik:
          </note>
          <note>
            Herr talman! Jag tycker egentligen att oppositionen borde välkomna
            att regeringen inte bara pratar om att utreda. Det har fattats
            två beslut, i april 2012 och i augusti 2012, att utvärdera de
            politiska beslut som den här regeringen har fattat från 2007.
            Sedan må Rossana Dinamarca gilla det eller inte, men vi vill också
            se om den här regeringens skolpolitiska beslut får några förväntade
            effekter. Det är en före detta generaldirektör för Skolverket,
            Per Thullberg, som utreder detta.
          </note>
          <note>
            Jag håller inte med om detta med utredningen om kommunaliseringens
            effekter. Den ska titta på kommunaliseringens eventuella effekter
            på skolutvecklingen. Alla utredare har fria uppdrag i direktivet
            att föreslå förändringar. Det vet jag. Jag läste direktivet så
            sent som för ett par timmar sedan. Det står så. Den ska redovisas
            2014.
          </note>
          <note>
            Herr talman! Avslutningsvis vet också Rossana Dinamarca att Friskolekommittén
            finns. Den tittar på andra perspektiv när det gäller friskolor
            och friskoleetableringar. Det må inte vara just det som Rossana
            Dinamarca efterfrågar, men det finns helt klart en parlamentarisk
            utredning som tittar på etableringsfrågan. Parallellt med detta
            har den här regeringen gett Skolinspektionen ännu tuffare mandat
            och infört en etableringskontroll i början av detta år.
          </note>
          <note type="speaker">
            Anf. 172 ROSSANA DINAMARCA (V) replik:
          </note>
          <note>
            Herr talman! Nu handlar det inte om vad jag vill att man ska
            utreda eller vad Vänsterpartiet vill att man ska utreda. Det här
            handlar om ett beslut som riksdagens majoritet fattade i maj 2011
            om att regeringen skulle tillsätta en utredning som skulle se
            över de senaste decenniernas skolreformer, det vill säga kommunaliseringen,
            det fria skolvalet och de fristående skolornas etablering. Ingenting
            av detta finns i dag.
          </note>
          <note>
            Det som Roger Haddad pratar om när det gäller kommunalisering
            är en utvärdering. De ska inte återkomma med förslag i någon riktning.
            Den friskolekommitté som finns i dag handlar om att se över regler
            och villkor. Det är ingen utredning av vilka effekter det har
            haft på likvärdigheten.
          </note>
          <note>
            Det saknas en viss respekt för det som riksdagen beslutar om
            när man på det här sättet nonchalerar de beslut vi fattar och
            försöker låtsas som om det redan pågår.
          </note>
          <note>
            Jag tycker att det är väldigt allvarligt, för det är som sagt
            var en majoritet i den här riksdagen som har tagit ett beslut
            som regeringen försöker sopa undan jag vet inte.
          </note>
          <note>
            Det är allvarligt att ni inte tar detta på allvar.
          </note>
          <note type="speaker">
            Anf. 173 ROGER HADDAD (FP) replik:
          </note>
          <note>
            Herr talman! Då får väl Vänsterpartiets ledamot KU-anmäla statsrådet
            om hon anser att regeringen inte följer riksdagens beslut. Ni
            och inte minst Miljöpartiet brukar vara väldigt duktiga på att
            använda konstitutionella metoder för det här.
          </note>
          <note>
            Jag delar inte uppfattningen när det gäller kommunaliseringens
            effekter. Det är det absolut mest konkreta förslaget. Det var
            till och med en direkt konsekvens av det beslutet. Regeringen
            kan inte sätta i gång hur många utredningar som helst, för det
            kostar pengar. Jag vet inte hur mycket pengar ni har avsatt, men
            ni ska vara medvetna om att statliga utredningar kostar pengar
            och att till exempel utvärdera kommunaliseringens effekter, ett
            av de stora politiska beslut som riksdagen har fattat, är ett
            tungt ärende.
          </note>
          <note>
            Ta och läs direktiven så kan vi väl diskutera det senare, men
            det står tydligt: Man ska utvärdera och utläsa eventuella konsekvenser
            och komma med förslag. Det betyder inte att man ska föreslå ett
            återförstatligande, men om utredaren konstaterar att bristerna
            är alldeles för stora, ja, då måste man ju peka på hur man ska
            göra för att försöka rätta till det här: ett, två, tre.
          </note>
          <note>
            Men ni glömmer naturligtvis bort alla andra reformer som görs
            med Lärarlyftet, med karriärstegen och matematikklasserna. Trots
            att vi har en kommunaliserad skola skriker ni efter ännu mer statlig
            styrning och ännu mer statliga reformer.
          </note>
          <note>
            Vi tycker att det här är ett bra sätt. Det är konstruktivt. Så
            länge ni inte är överens vi är ju inte heller överens om en statlig
            skola så är det den här balansgången som är vägen framåt.
          </note>
          <note>
            Anf. 174 ULRIKA CARLSSON i Skövde (C):
          </note>
          <note>
            Herr talman! Jag skulle vilja börja med att yrka bifall till
            förslaget i betänkandet.
          </note>
          <note>
            Debatten i dag handlar om skolan. Det handlar om de satsningar
            som alliansregeringen gör i budgeten för att möta de utmaningar
            som finns för att höja kvaliteten och ge alla barn och elever
            rätt att nå sin potential.
          </note>
          <note>
            Som centerpartist frågar jag mig: Vad är det som behövs för att
            vi ska kunna utforma en skola som står för både kunskap och kreativitet,
            som tar hjälp av modern teknik och som också ser vad den aktuella
            forskningen säger om hjärna och lärande? Vad är det som krävs
            av oss politiker för att vi ska nå detta?
          </note>
          <note>
            Utmaningen handlar om att skapa framgångsrika och effektiva skolor
            som uppfyller skollagen, och även om ordförande i utskottet tidigare
            sade att det ju inte är i själva lagförslagen och i skollagen
            som man uppfyller målen är det ändå, tycker jag, väldigt bra att
            titta på vad det är lagstiftningen säger. Jag ska läsa ett par
            stycken.
          </note>
          <note>
            I 1 kap. 4 § står det så här: Utbildningen inom skolväsendet
            syftar till att barn och elever ska inhämta och utveckla kunskaper
            och värden. Den ska främja alla barns och elevers utveckling och
            lärande samt en livslång lust att lära. Utbildningen ska också
            förmedla och förankra respekt för de mänskliga rättigheterna och
            de grundläggande demokratiska värderingar som det svenska samhället
            vilar på.
          </note>
          <note>
            I utbildningen ska hänsyn tas till barns och elevers olika behov.
            Barn och elever ska ges stöd och stimulans så att de utvecklas
            så långt som möjligt. Utbildningen syftar också till att i samarbete
            med hemmen främja barns och elevers allsidiga personliga utveckling
            till aktiva, kreativa, kompetenta och ansvarskännande individer
            och medborgare.
          </note>
          <note>
            I skollagens 3 kap. 3 § står det så här: Alla barn och elever
            ska ges den ledning och stimulans som de behöver i sitt lärande
            och sin personliga utveckling för att de utifrån sina egna förutsättningar
            ska kunna utvecklas så långt som möjligt enligt utbildningens
            mål.
          </note>
          <note>
            Herr talman! Det är den här lagstiftningen som ligger till grund
            för all utbildning i det här landet. Det finns ett gemensamt ansvar
            för detta som måste tas av de olika aktörerna på nationell nivå,
            på kommunal nivå, från friskolor och så vidare.
          </note>
          <note>
            I dag tror jag ändå att det finns en stor samsyn att man behöver
            vända trenden, att arbeta för bättre resultat och skapa en större
            likvärdighet, för alla barn har rätt till en bra skola.
          </note>
          <note>
            Vi är många som tar del av den aktuella forskningen som finns
            om lärande, inte minst av John Hattie och det som kallas för synligt
            lärande, vilket är en fråga som är på tapeten i väldigt många
            av Sveriges skolor. Det är givetvis oerhört intressant att ta
            del av vad som påverkar elevers studieresultat för att se vilka
            politiska beslut som kan vara behövliga.
          </note>
          <note>
            I går hade jag förmånen att besöka både förskolor och skolor
            i Ulricehamn. Från rektorer och lärare fick regeringen godkänt
            för de reformer som genomförts men framför allt för satsningen
            på implementeringen av dessa reformer. I debatten kan vi ibland
            höra att det inte gjorts tillräckligt, men en rektor som jag pratade
            med sade att de inte har sett liknande satsningar på implementering
            vid tidigare reformer.
          </note>
          <note>
            Tillbaka till Hattie: Det spelar inte så stor roll i vilken skola
            eleverna går, men det spelar roll vilken lärare de har. Med anledning
            av att läraren är så viktig har regeringen gjort ett stort antal
            reformer för att stärka lärares kompetens. Vi har Lärarlyftet
            1 och 2. Det finns en ny lärarutbildning och nu också en ny karriärutvecklingsreform
            för att främja attraktiviteten i yrket och lyfta upp kompetensfokus
            ytterligare.
          </note>
          <note>
            Bara första året satsas nu 187 miljoner kronor för den nämnda
            reformen, samtidigt som man också satsar ytterligare på information
            om förskolläraryrkets och läraryrkets möjligheter.
          </note>
          <note>
            Herr talman! Precis som många tidigare har nämnt i talarstolen
            var vi många i utskottet som kastade oss över de olika utvärderingar
            som kom i dag. Vi läste sammanfattningar, och vi läste bakgrundsmaterial
            av både Timss och Pirls och hur svenska elever står sig när det
            gäller läsning, matematik och naturvetenskap.
          </note>
          <note>
            Låt mig börja med det positiva. Det känns oerhört bra att svenska
            elever i årskurs 4 faktiskt tar ett kliv framåt när det gäller
            naturvetenskap. Det är också glädjande när man i materialet tydligt
            kan se vad det beror på. Man kan se att det är i fysik och kemi
            som förbättringen har skett, och en stor del av det positiva resultatet
            tros bero på förtydligande i läroplanen, lärares kompetens och
            skriftliga omdömen i enskilda ämnen liksom nya läromedelspaket.
            De satsningar som görs i den svenska skolan kan göra skillnad
            ganska fort.
          </note>
          <note>
            Då är det inte så roligt att resultaten i matematik inte har
            gått samma väg, men i dag presenteras ändå en lagrådsremiss där
            regeringen visar vad man är beredd att göra för att stärka matematikämnet
            i den svenska skolan. Det handlar om att utöka antalet timmar
            i matematik, och det är klart att tiden och kompetensen hos lärarna
            är två mycket viktiga komponenter. Sedan tidigare finns Matematiklyftet
            för att höja lärares kompetens och utveckla arbetssätt.
          </note>
          <note>
            När det gäller läsförståelsen ligger vi över genomsnittet bland
            de undersökta länderna, men trenden är nog så allvarlig: Vi backar.
            Eftersom elever har sämre läsförståelse kan det också vara svårare
            att ta till sig kunskaper i andra ämnen, och då handlar det om
            att vi också måste se vad det finns för läromedel och nya tekniker
            som kan stärka lärandet i läsning. Det är nödvändigt för att på
            sikt skapa en långsiktigt hållbar skola.
          </note>
          <note>
            Speciallärarna, kompetensutvecklingsinsatser som lärarlyft med
            mera, forskarskolor, förstärkt pedagogiskt uppdrag i förskolan
            och läsa-skriva-räkna-satsningen är viktiga delar för att vända
            den här negativa trenden, och nu finns i princip alla styrdokument
            på plats för att återigen ta steg mot en skola i världsklass.
          </note>
          <note>
            Jag har stort förtroende för att Sveriges lärare verkligen är
            med och vill göra detta. Man vill arbeta med sina elever, och
            man vill se deras optimala lärande. Det arbete som de nu kommer
            att göra har också stöd i de reformer som vi genomfört i riksdagen.
          </note>
          <note>
            Det finns mycket mer i årets budget, och mina allianskolleger
            har lyft fram flera delar. Jag vill lyfta fram ytterligare några.
          </note>
          <note>
            För oss i Centerpartiet är det viktigt med den förstärkning som
            påbörjades tidigare när det gäller att stärka skolhälsovården.
            Satsningen på studie- och yrkesvägledning är ett första steg för
            att utforma metoder för ett framgångsrikt arbete för att förbereda
            unga människor inför de valmöjligheter som man har men också för
            kontakt med näringslivet och arbetslivet för att visa på behovet
            av kompetens och spännande framtidsmöjligheter.
          </note>
          <note>
            Jag vill avslutningsvis i det här sammanhanget ta tillfället
            i akt att klarlägga att vi följer den nya gymnasieskolan mycket
            noga för att se hur kvaliteten utvecklas.
          </note>
          <note>
            Det har spridits en myt i massmedierna. Debatten gäller gymnasieskolans
            yrkesprogram och att möjligheterna till komplettering för högskolebehörighet
            saknas. Det stämmer inte.
          </note>
          <note>
            Det har kommit argument från socialdemokratiskt håll i stil med
            att Unga är smartare än regeringen! De förstår att man inte har
            någon framtid utan högskolebehörighet. Vad är då de elever som
            faktiskt väljer yrkesprogrammen enligt Socialdemokraterna? Är
            de dumma?
          </note>
          <note>
            Utöver att det är en nedsättande argumentation är det en felaktig
            bild som målas upp. Yrkesprogrammen ger alla möjligheten till
            högskolekompetens när de teoretiska tillval som krävs för högskolebehörighet
            görs.
          </note>
          <note>
            Det är ett stort problem att årets niondeklassare inte får den
            information de behöver för att kunna välja och veta om de kompletteringsmöjligheter
            som finns. Det är någonting vi också följer.
          </note>
          <note>
            Vi tror på elevers möjlighet att göra välinformerade och övervägda
            val. Men vi vet också att det behöver göras insatser som till
            exempel bättre studie- och yrkesvägledning.
          </note>
          <note>
            Även om jag överskridit min talartid vill jag passa på att önska
            talmannen en riktigt trevlig jul. Det gäller också mina utskottskamrater,
            tjänstemännen men framför allt alla Sveriges elever, lärare och
            rektorer. Jag hoppas att ni får ett riktigt gott jullov.
          </note>
          <note type="speaker">
            Anf. 175 ANNIKA ECLUND (KD):
          </note>
          <note>
            Herr talman! Jag välkomnar att vår utskottsordförande lyfter
            en mer positiv ton i debatten. Det är risk att det blir en självuppfyllande
            profetia om vi själva bidrar till att sänka skolan genom den negativa
            ton man många gånger hör.
          </note>
          <note>
            Skolans huvuduppgift är att förmedla kunskap, att stimulera elevernas
            intellektuella utveckling och förbereda barn och unga för vuxenlivet.
            Vidare ska skolan erbjuda kunskap för att klara av arbetslivet,
            men också kunskap för att klara livet som ansvarsfulla samhällsmedborgare.
          </note>
          <note>
            Skolans kärnverksamhet är det som sker i klassrummet i mötet
            mellan lärare och elever. Det är i klassrummet som tankar bryts
            och där tillvaron problematiseras under ledning av skickliga lärare.
          </note>
          <note>
            Just skickliga lärare är den enskilt viktigaste faktorn för elevernas
            resultat. Men sedan mitten av 1990-talet har läraryrkets status
            och arbetsvillkor försämrats, vilket resulterat i att det blivit
            svårt att rekrytera nya kompetenta lärare.
          </note>
          <note>
            Alliansregeringen har nu i budgeten för 2013 beslutat att anslå
            880 miljoner per år i statsbidrag för att inrätta högre avlönade
            karriärtjänster för lärare. Ungefär 10 procent av alla lärare
            kan därmed få möjlighet att höja sin månadslön med 5 00010 000
            kronor. Det är en viktig del i att göra läraryrket mer attraktivt.
          </note>
          <note>
            Herr talman! Mycket tyder på att senare decenniers resultatförsämringar
            i den svenska skolan kan förklaras av att den faktiska lärarledda
            undervisningen har minskat. Det kan till viss del förklaras med
            att den administrativa bördan har ökat markant och att detta lämnar
            alldeles för lite tid över till det som är huvuduppgiften för
            skolan, nämligen undervisning.
          </note>
          <note>
            En nyligen genomförd undersökning i Stockholms stad visar att
            en lärare undervisar ca 4050 procent av sin tid, och det duger
            inte. Det är därför glädjande att regeringen nyligen tillsatt
            en utredning för att se över hur den administrativa bördan ska
            minska och att den dokumentation som ändå åläggs lärarna ska kännas
            relevant.
          </note>
          <note>
            Vi måste även få in fler vuxna i skolan som kan ge avlastning
            i klassrummen och vara i korridoren och på skolgården. Det civila
            samhället ska kunna bidra i ökad utsträckning till en tryggare
            skola.
          </note>
          <note>
            Två yrkeskategorier som finns i skolan och som bör lyftas fram
            mer är dels speciallärare, dels fritidspedagoger. De har sina
            respektive roller och fyller med sitt arbete en viktig funktion.
            Dessutom kan deras kunskap och arbete ge avlastning och stöd till
            andra lärare.
          </note>
          <note>
            Regeringen har nyligen öppnat speciallärarprogrammet. Det är
            av yttersta vikt att kommunerna utnyttjar de platserna och att
            man låter sina goda pedagoger fortbilda sig till speciallärare.
            Vi ser att det finns ett ökat behov av speciallärarkompetens.
            Det ökar hela tiden. Det är min starka övertygelse att elever
            med de allra största behoven har rätt att undervisas av dem med
            den allra högsta kompetensen.
          </note>
          <note>
            Herr talman! Elevhälsan är en annan av kristdemokraternas hjärtefrågor.
            Till förstärkt elevhälsa föreslår regeringen 56 miljoner kronor
            i budgeten för 2013. Totalt beräknas 650 miljoner kronor avsättas
            för uppdraget som pågår under hela perioden 20122015. Det är utmärkt.
          </note>
          <note>
            Dess värre ser vi i rapporter och genom rapporteringar i medierna
            att den psykiska ohälsan ökar. I dag ska hårt pressade lärare
            också mäkta med att arbeta med elevvårdsärenden. Enligt min mening
            behövs det fler skolsköterskor, kuratorer och psykologer i skolan.
          </note>
          <note>
            Jag tror på en upprustning av elevhälsan och att vi framöver
            ska kunna ge eleven en garanti till elevvård den dag hon eller
            han efterfrågar det. Det är någonting som vi kristdemokrater har
            drivit länge.
          </note>
          <note>
            Herr talman! Ökade antal varsel och den stigande arbetslösheten
            oroar oss alla. Det är därför mycket välkommet att antalet platser
            på den yrkesinriktade gymnasiala vuxenutbildningen och yrkeshögskolan
            utökas och att mer resurser avsätts till lärlingsutbildningar
            för vuxna och den kommunala vuxenutbildningen för arbetslösa ungdomar
            i åldern 2024 år. Det är ett sätt att motverka effekterna av den
            lågkonjunktur vi har hamnat i.
          </note>
          <note>
            Med ökad global konkurrens och med en orolig ekonomisk situation
            i stora delar av världen behöver vi se till att framför allt våra
            ungdomar är välutbildade när det väl vänder och att de är utbildade
            för den arbetsmarknad som finns.
          </note>
          <note>
            Herr talman! Just nu handlar det offentliga samtalet om skolan
            mest om att elever inte når gymnasiekompetens, om dalande betyg
            och lärarnas arbetsvillkor. Det är jättestora problem, och de
            måste vi tillsammans lösa. Men om man inte samtidigt vågar diskutera
            värdegrunden tar man inte skolans samlade uppdrag på allvar.
          </note>
          <note>
            Det är genom tydliga normer som arbetsro och en anständig arbetsmiljö
            som man får en god studiemiljö för eleverna. Förutsättningarna
            för lärande är direkt kopplade till skolsituationen. Detta är
            inte minst betydelsefullt för dem med stora inlärningssvårigheter.
          </note>
          <note>
            Mot den bakgrunden är det oroväckande att en nyligen genomförd
            granskning av skolinspektionen har visat att det är dåligt ställt
            med värdegrundsarbetet i skolan.
          </note>
          <note>
            Av de 17 grundskolor i tio kommuner som granskades arbetade endast
            fyra skolor aktivt med värdegrundsuppdraget. Frågan det gällde
            var om skolan låter eleverna tillägna sig de grundläggande värden,
            kunskaper som de behöver för att kunna leva och bli aktiva medborgare
            i ett demokratiskt samhälle. Det är ett komplext arbete där endast
            13 av 17 skolor fick godkänt.
          </note>
          <note>
            När man granskar skolor som lyckats i sitt värdegrundsarbete
            konstaterar Skolverket att de använder sig av en insatskombination
            i relation till skolans egna förutsättningar och erfarenheter.
            Man kallar det hela-skolan-ansats. Det innebär att alla elever
            och all personal på skolan som vaktmästare, kökspersonal, pedagoger
            och ledningen, alla, är involverade i värdegrundsarbetet och har
            en samsyn.
          </note>
          <note>
            Det bekräftar det vi kristdemokrater har sagt under lång tid.
            Värdegrunden är själva fundamentet för skolan. Vi menar att arbetet
            måste vara konkret. Det handlar om tydliga normer för vårdat språk,
            att elever och lärare bemöter varandra på ett respektfullt sätt
            och att aldrig använda eller acceptera nedsättande ordval och
            trakasserier.
          </note>
          <note>
            I detta arbete ska naturligtvis föräldrarna vara involverade.
            Uppfostran är i första hand föräldrarnas ansvar. Om inte de lär
            barnen dessa normer och värden är det svårt för skolan att ta
            över det arbetet.
          </note>
          <note>
            Det räcker inte att bedriva värdegrundsarbete vid sidan av kärnverksamheten
            eller som en ytterligare uppgift på toppen på lärarnas redan stora
            arbetsbelastning. Värdegrunden ska vara ett stöd för att skolan
            ska kunna utföra sitt uppdrag.
          </note>
          <note>
            En levande etisk diskussion och tydliga värderingar i skolan
            möjliggör att vi kan undvika en utveckling mot en mer toppstyrd
            detaljreglering av undervisningen. I stället kan vi låta lärarna,
            med stöd av värdegrunden, sköta det som de är bäst på. Det är
            ju lärarna och skolan som möter eleverna.
          </note>
          <note>
            Herr talman! Det finns många utmaningar inom skolområdet, och
            min önskan är att vi tillsammans ska hitta lösningar för en långsiktig,
            hållbar skolpolitik.
          </note>
          <note>
            Jag yrkar härmed bifall till förslaget i betänkandet.
          </note>
          <note>
            I detta anförande instämde Yvonne Andersson (KD).
          </note>
          <note type="speaker">
            Anf. 176 THOMAS STRAND (S):
          </note>
          <note>
            Herr talman! Vi ska nu övergå till att debattera högre utbildning
            och forskning. Jag kommer i huvudsak att uppehålla mig vid det
            som skiljer en socialdemokratisk högskole- och forskningspolitik
            från en borgerlig högskole- och forskningspolitik.
          </note>
          <note>
            Egentligen skulle det räcka med att fokusera på en enda sak,
            nämligen vilken ambition vi har för den högre utbildningen. Gårdagens
            ledare i Aftonbladet slog huvudet på spiken där man lyfter fram
            frågan om utbildningsambitioner. I ledaren skriver man att svensk
            högskolepolitik går åt fel håll. Ledaren pekar på att vi har en
            regering som sänker ambitionerna och höjer trösklarna.
          </note>
          <note>
            Aftonbladets ledarskribent tog sin utgångspunkt i en nyligen
            publicerad rapport från Högskoleverket med rubriken Andra länders
            utbildningsnivå riskerar dra ifrån Sveriges. I Högskoleverkets
            pressmeddelande säger universitetskansler Lars Haikola: Det här
            är en första varningsklocka om att andra länders utbildningsnivå
            kan dra ifrån Sveriges. En varningsklocka låt den tonen ringa
            ett tag här i kväll.
          </note>
          <note>
            Rapporten från Högskoleverket är intressant på flera sätt. Den
            visar på att Sverige genom en tidigare aktiv och ambitiös högskolepolitik
            länge tillhört de länder som har högst utbildningsnivå, men man
            noterar att utvecklingen nu har brutits. Låt mig få citera några
            rader ur denna rapport: Vi ser att andelen 2534-åringar med högskoleutbildning
            inte ökat lika mycket de senaste åren och statistik sammanställd
            av OECD tyder på en minskning av andelen högskoleexaminerade i
            Sverige i framtiden. Tyder på en minskning av andelen högskoleexaminerade
            i Sverige i framtiden.
          </note>
          <note>
            När jag läser denna rapport, som jag hoppas att ni vill läsa,
            får det mig att dra en slutsats: Det är skillnad på vilken regering
            vi har vid makten. Vi har haft en regering tidigare, en S-ledd
            regering, som har satsat på att expandera och bygga ut högskolan.
            Nu har vi en regering som lägger i bromsen och backen. Varningsklockorna
            ringer, säger universitetskansler Lars Haikola.
          </note>
          <note>
            Högskoleverkets rapport hänvisar också till utbildningsmålen
            i Europa 2020-strategin, som flera av oss känner till. Ett av
            målen anger att minst 40 procent av 3034-åringar ska ha minst
            tvåårig eftergymnasial utbildning. Vad är då den svenska regeringens
            mål? Jo, 4045 procent av 3034-åringarna ska ha minst tvåårig eftergymnasial
            utbildning år 2020.
          </note>
          <note>
            Vad ligger då andelen på i dag? Högskoleverket refererar till
            Eurostat, som uppger att Sveriges andel är 47,5 procent. Vi brukar
            politiskt i våra diskussioner säga att den kanske kvalitetssäkra
            siffran är 43 procent, den brukar vi utgå från. Hur man än vrider
            och vänder på det här är det ganska märkligt. Om andelen är 43
            procent i dag så säger den svenska regeringen: Låt oss ligga strax
            under eller lite över, någonstans mellan 40 och 45. Visst är det
            en väldigt passiv hållning. Jag tycker att det vore mer proaktivt
            att säga: åtminstone 45 procent.
          </note>
          <note>
            Vi socialdemokrater tycker att det här inte duger. Vi måste ta
            ut steglängden, markera och ge en tydlig signal: Utbildningsnivån
            i Sverige måste höjas, det är viktigt. Därför säger vi att minst
            hälften av dem som finns i åldersspannet 3034 år ska ha minst
            en tvåårig eftergymnasial utbildning.
          </note>
          <note>
            Jag tycker att det är märkligt att regeringen inte har högre
            ambitioner när vi ser vad som håller på att hända i omvärlden
            just nu och i Sverige. Arbetslösheten är hög, högre än när ni
            tog över makten 2006. Varslen duggar tätt, ungdomsarbetslösheten
            är mycket högre än i jämförbara länder. Långtidsarbetslösheten
            har mer än fördubblats under de senaste åren. Rekryteringsgapet
            är stort i Sverige. Det finns arbete åt arbetslösa, men de har
            inte rätt profil och kompetens för att ta de jobb som finns. I
            det läget vore det ganska självklart att säga så här: Vi måste
            höja ambitionerna. Då säger Björklund, Tobé och övriga: Nja, 40
            procent, 45 kan väl vara okej.
          </note>
          <note>
            Det duger inte.
          </note>
          <note>
            Jag tycker att det är beklagligt att ni till och med minskar
            antalet platser på högskolan. 10 000 platser ryker i år, lika
            många platser nästa år. Det ska vi jämföra med vad vi säger: Vi
            måste ha 7 000 fler platser nästa och 4 500 fler platser i yrkeshögskolan
            nästa år. Jag vet att ni föreslog 4 200 tillfälliga platser på
            högskolan. Jag vet att ni föreslog 1 500 tillfälliga platser på
            yrkeshögskolan. Men det ändrar inget i sak. Trenden är tydlig,
            ni drar ned ambitionerna och satsar inte på den högre utbildningen.
            Berätta för oss i kväll vad det logiska argumentet är som ligger
            bakom att man ska minska ambitionerna. Berätta för svenska folket,
            berätta för svenska ungdomar: Vi ska inte ha lika höga ambitioner
            som alla andra länder har runt omkring oss. Berätta varför det
            är bra för Sverige att ha låga ambitioner för högskolepolitiken.
          </note>
          <note>
            Det ska bli intressant att lyssna till era svar här i kväll.
            Jag förmodar att ni i kommer att referera till kvaliteten, att
            den är det viktigt att satsa på. Det håller jag med om, det är
            jätteviktigt. Men betänk att vi satsar 200 miljoner mer än ni
            på kvalitetsförstärkningar inom högskolesektorn. Så det argumentet
            håller inte. Utan berätta i stället: Vad är logiken i att dra
            ned ambitionerna på högskolesektorn?
          </note>
          <note>
            Låt mig också något kort få beröra kvalitetsutvärderingssystemet
            som vi har diskuterat mycket. Jag ska inte säga så mycket om det.
            Vi känner alla till det.
          </note>
          <note>
            Kritiken har kommit från Enqa att det svenska kvalitetsutvärderingssystemet
            inte lever upp till den standard som är satt, att det finns allvarliga
            brister. Kritiken gäller såväl utvärderingssystemets inriktning
            och utformning som allvarliga brister i Högskoleverkets självständighet
            gentemot regering och riksdag, och den kritiken är allvarlig.
            Den devalverar svensk högskoleutbildning och ger felaktiga signaler
            ut i världen och stärker inte mobiliteten. Därför säger vi att
            vi måste se över detta och uppmanar er och regeringen att se över
            systemet. Rätta till det och gör det bra, och gör det i dialog
            med lärosätena och med studenternas företrädare. Kör inte över
            dem en gång till!
          </note>
          <note>
            Vidare vill jag säga något om det svenska högskolelandskapet.
            Vi socialdemokrater tycker att utbildningsministern har tillämpat
            en det-får-bli-som-det-blir-attityd gentemot högskole- och universitetssektorn.
            Det gagnar definitivt inte högskolor och universitet. Fler av
            dem har upplevt att en blåslampa har tänts och att man fokuserar
            på att de ska överväga att gå samman med större lärosäten.
          </note>
          <note>
            Sedan har debatten svallat i gång. Utbildningsministern har lugnat
            ned sig lite. Men det finns en tydlig signal. När jag är ute och
            träffar rektorer säger de att de ibland upplever sig som jagade
            av utbildningsministern, därför att han tror på ett elittänkande.
          </note>
          <note>
            Jag tycker att det här är en kontraproduktiv debatt som inte
            leder någonstans. Vi behöver de små enheterna och de stora enheterna.
            Alla har sin plats att fylla, och med profilering ska det gå att
            lyfta alla lärosäten. Därför säger vi, och vi har en reservation
            om det, att vi behöver tillsätta en parlamentarisk utredning som
            ser över högskolelandskapet i Sverige, som ser på universitet
            och på högskolor och vad vi kan göra för att profilera, utveckla
            och stärka hela sektorn. Det är vårt förslag.
          </note>
          <note>
            Herr talman! Jag ser att min talartid börjar ta slut. Jag har
            mycket kvar, så jag får väl göra som Tomas Tobé och snabba på,
            sammanfatta och gå ned för landning här mot slutet.
          </note>
          <note>
            Jag tänkte också säga lite om forskning, men nu har det blivit
            mycket högskola. Nu kommer vi tillbaka och diskuterar forskningsfrågorna
            efter nyår.
          </note>
          <note>
            Jag kan väl säga så här, för det här är viktigt. På tisdag har
            vi den första beredningen vad gäller forskningspropositionen.
            Vi har sträckt ut en hand. Låt oss komma överens, för vi tror
            inte att fyraårsintervaller håller i längden. Vi måste se det
            i ett längre perspektiv än de tio åren. Då måste vi ha lite förutsättningar
            som ligger fast och still. Vi har inte fått något gensvar från
            utbildningsministern, men vår hand är fortfarande utsträckt och
            det finns chans att ta den.
          </note>
          <note>
            Jag vill också antyda att vi behöver stärka de yngre forskarna.
            Vi vill ta bort stipendierna och halvera tiden för utbildningsbidrag.
            Ta ut steglängden, ta bort utbildningsbidragen, ta bort stipendierna
            och se till att unga forskare får en anställning värd namnet!
          </note>
          <note>
            Och jämställdhetsfrågan: Visst är det konstigt att trots att
            majoriteten av studenterna har varit kvinnor sedan 70-talet är
            i dag bara 23 procent av professorerna i Sverige kvinnor? Så kan
            vi inte ha det. Se till att ändra på det! Vi vill ändra på det.
            Vi vill ta ut steglängden och ha en jämställdhetsbonus. Ni ska
            också hjälpa till med det.
          </note>
          <note>
            Herr talman! Till sist vill jag yrka bifall till vår reservation
            nr 3. Vi står bakom alla andra, men för tids vinnande yrkar vi
            bifall bara till reservation 3.
          </note>
          <note type="speaker">
            Anf. 177 RICHARD JOMSHOF (SD):
          </note>
          <note>
            Herr talman! Vi får se vilka som får debattera i morgon. Jag
            klarar mig. Jag ska försöka fatta mig kort här och känner mig
            på gott humör.
          </note>
          <note>
            Det har redan tagits upp här nu vid ett par tillfällen att vi
            kunde ta del av två aktuella mätningar i dag från Pirls och Timss.
            Det är helt riktigt att det fanns en liten glädje i en av mätningarna,
            men överlag tycker jag att det visar på ett ganska dystert resultat
            vad gäller matematik, naturkunskap och läsförståelse, framför
            allt i årskurs åtta. Det är i själva verket så pass illa att man
            skriver att Sverige är ett av de få länder som uppvisar vad man
            kallar en kontinuerlig försämring.
          </note>
          <note>
            Till detta kommer att BBC, vilket ni säkert känner till, ganska
            nyligen publicerade en ny rankning av världens bästa skolsystem
            där Sverige hamnar på plats 21 av totalt 40 undersökta länder.
          </note>
          <note>
            Det går naturligtvis att ha synpunkter på de slutsatser som dras,
            inte minst på rapporten som BBC syftade på. Där skriver man bland
            annat att sambandet mellan resurser och resultat är mycket svagt.
            Jag är inte riktigt säker på att det är så enkelt. Jag tror att
            det beror lite grann på vad man lägger in i begreppet resurser.
          </note>
          <note>
            Jag menar att det är ganska uppenbart att många av våra krisande
            kommuner och deras nedskärningar på skolområdet får ett negativt
            resultat på skolområdet. Det är väl också självklart att om man
            har underbetalda lärare och en många gånger väldigt orimlig arbetssituation
            för skolans personal ger det såklart också ett negativt resultat,
            och det skapar inte minst en negativ bild av skolan, vilket leder
            till ett minskat söktryck.
          </note>
          <note>
            Precis som Thomas tog upp tidigare har vi kunnat se under året
            att söktrycket till de flesta lärarutbildningar har ökat, och
            det är oerhört positivt. Vi får väl hoppas att det fortsätter
            uppåt, för det behövs.
          </note>
          <note>
            Naturligtvis måste lärarnas villkor förbättras och statusen på
            läraryrket höjas. Det handlar såklart om resurser, inte minst
            om vi talar om vidareutbildning men också för att lärarna ska
            kunna göra det som de är utbildade till att göra, nämligen utbilda.
            Det krävs resurser, men det krävs också politisk vilja.
          </note>
          <note>
            Min bestämda uppfattning är naturligtvis att det första steget
            är att återförstatliga skolan. Det har jag tagit upp vid många
            tillfällen. Men nu är vi inte där, tyvärr. Därför har vi valt
            att i vår budget föreslå en rad riktade satsningar på skolområdet:
            en kunskapssatsning på svenska språket, en satsning på en matreform,
            en satsning på fler vuxna i skolan, en satsning på ökad studievägledning,
            en antimobbningssatsning och en ordentlig satsning på barn med
            särskilda behov oerhört viktigt. Dessa riktade satsningar behövs.
            Det är till och med så att Socialdemokraterna, som var ett av
            de två partier som drev igenom kommunaliseringen, också har börjat
            med riktade satsningar, nu senast den riktade satsningen på läxhjälp.
          </note>
          <note>
            Jag menar att dessa riktade satsningar inte bara behövs utan
            också visar på ett symtom i den svenska skolan. Vi har insett
            det, Folkpartiet har insett det och nu även, vilket gläder mig
            såklart, Vänsterpartiet, har vi förstått.
          </note>
          <note>
            Kommunerna reder inte ut skolsituationen. Det finns bra kommuner
            och det finns de som är betydligt sämre. Så är det. Men att den
            här sortens satsningar behövs visar att något är grundligt fel
            i svensk skola, och det är ett enormt problem.
          </note>
          <note>
            Det är som sagt tre partier i dag som vill återförstatliga skolan:
            Sverigedemokraterna, Folkpartiet och Vänsterpartiet. Och jag vet
            att det också finns enskilda företrädare i de övriga partierna
            som delar den uppfattningen.
          </note>
          <note>
            Jag menar att om Folkpartiet och Vänsterpartiet hade haft lite
            ryggrad hade de kunnat tänka sig att blocköverskridande sätta
            sig ned och diskutera det här. Den här frågan är så pass viktigt
            att om vi inte når ett återförstatligande kan vi nästan lägga
            ned diskussionen. Jag hävdar att det är prio ett att återförstatliga
            skolan.
          </note>
          <note>
            Jag är övertygad om att när vi står här och debatterar skolan
            om några år, vilket jag hoppas att jag också kommer att kunna
            göra, kommer vi att kunna säga att det har blivit värre generellt
            sett. Det kommer alltid att finnas skolor och kommuner som kommer
            att kunna höja sig medan andra faller tillbaka. Jag tror att det
            är så pass illa att vi måste återförstatliga skolan. Därför tycker
            jag att det är tråkigt att man inte kan tänka sig att ta den här
            situationen utan sätter partibok före åsikt i frågan. Det är oerhört
            beklagligt. Vi gör det inte. Vi kan tänka oss att resonera med
            precis vem som helst, såväl Folkpartiet som Vänsterpartiet och
            till och med Socialdemokraterna.
          </note>
          <note>
            Jag vill ta upp en sak som är på väg mot sitt slut, nämligen
            den så kallade friskolekommittén. Jag är oerhört besviken på den.
            Jag hade hoppats att vi i denna kommitté skulle kunna ta ett omtag
            på hela friskolesystemet, diskutera det från grunden och få ganska
            fria tyglar, men så har det inte varit. Det har varit ganska snävt
            vad vi får och inte får göra. Det är knappt att vi har skrapat
            på ytan. Jag tror att den tillsattes för att tysta opinionen och
            sopa lite under mattan.
          </note>
          <note>
            Det finns stora problem i Friskolesverige, och de måste vi få
            diskutera. När vi inte ens får göra det inom ramarna för denna
            kommitté, när ska vi då göra det?
          </note>
          <note>
            Det pågår mycket i svensk skola. Man driver på och vågar inte
            dra i nödbromsen och sätta sig ned och resonera och diskutera
            om det här är bra. Det kanske är bra, och vi kanske ska fortsätta.
            Låt oss dock först diskutera igenom det grundligt. Det blev tyvärr
            inte på det viset, och därför är min bild av svensk skola dess
            värre ganska mörk.
          </note>
          <note>
            Låt mig också ta upp det som Rossana Dinamarca var inne på tidigare
            om modersmålsundervisningen. Det finns mycket att säga om det.
            Jag minns inte hur Rossana uttryckte sig exakt. Man har dock hänvisat
            till en enig forskarkår tidigare och sagt att det är jättebra
            med modersmålsundervisning.
          </note>
          <note>
            Jag minns en debatt för några år sedan i Malmö där man talade
            om just eniga forskare vad gäller modersmålsundervisning. Sydsvenskan
            tittade på frågan och försökte utröna vilka forskare man talade
            om: Stadsdelsfullmäktiges ordförande hänvisar till stadsdelschefen
            som hänvisar till andra tjänstemän som hänvisar till forskare
            i Malmö som hänvisar till forskare i Stockholm. Hänvisningen hamnar
            till slut hos Wayne Thomas och Virginia Collier på George Mason
            University i Virginia, USA.
          </note>
          <note>
            Vidare: När jag kontaktar statsvetarprofessorn Christine Rossell
            vid Boston University säger hon att den som läser Thomas och Collier
            lika gärna kunde konsultera astrologer.
          </note>
          <note>
            Så mycket var den källan om modersmålsundervisning värd.
          </note>
          <note>
            I Danmark tittade man på detta för några år sedan, vilket jag
            har tagit upp vid något tillfälle tidigare. Där valde regeringen
            att göra det frivilligt för kommunerna att anordna modersmålsundervisning,
            vilket ledde till att samtliga kommuner slutade med det. I Köpenhamn
            gjorde man en studie för att se om det gjorde någon skillnad,
            och man kom fram till att det inte fanns några påvisbara skillnader
            i kunskaper beträffande läsning, naturkunskap och matematik mellan
            de invandrarelever som fått modersmålsundervisning och de som
            inte fått det.
          </note>
          <note>
            Det där med en enig forskarkår när det gäller modersmålsundervisning
            är inte riktigt så enkelt. Jag vill påstå att det finns lite blandade
            resultat på den fronten.
          </note>
          <note>
            Herr talman! Vad gäller den högre utbildningen har vi valt att
            fortsätta vår satsning på området i vår höstbudget. Vi skjuter
            till närmare 8 miljarder kronor under budgetperioden för att komma
            till rätta med bristerna och säkerställa kvaliteten inom den högre
            utbildningen. Det handlar framför allt om att öka lärartätheten,
            minska studentgrupperna och öka antalet lärarledda lektioner.
          </note>
          <note>
            Vi fortsätter även vår satsning på komvux och yrkeshögskolan.
          </note>
          <note>
            Vi ser också en potential i att utveckla kompetensen inom en
            rad forskningsfält. Särskilt intressanta är områden såsom informationsteknik,
            kärnfysik, genteknik, nanoteknik och rymdteknik. Jag hoppas att
            jag kan vara med när vi debatterar detta någon gång efter jul.
          </note>
          <note type="speaker">
            Anf. 178 BETTY MALMBERG (M):
          </note>
          <note>
            Herr talman! Så här dagen efter Nobelfestligheterna kan man inte
            låta bli att snegla lite extra på forskning som kan visa sig ha
            betydelse för våra möjligheter att finna framtida pristagare.
          </note>
          <note>
            I det sammanhanget har jag hittat en intressant forskningsrapport
            som ger Sverige ett utmärkt gott och gynnsamt läge. Det är kardiologen
            Messerli som funnit att invånarna i länder som äter mycket choklad
            också är smartare. Han har tittat på sambandet mellan ett lands
            genomsnittliga chokladkonsumtion och hur många Nobelpris respektive
            land har fått och sett ett mycket starkt samband mellan dessa
            parametrar.
          </note>
          <note>
            Listan toppas av Schweiz, USA hamnar någonstans i mitten och
            Kina, där man ju inte är speciellt förtjust i choklad, ligger
            i botten.
          </note>
          <note>
            Det enda land som inte riktigt passar in i mallen är Sverige.
            Med vår chokladkonsumtion borde vi, enligt studien, ligga på 14
            Nobelpris, men Wikipedia räknar upp hela 31 stycken.
          </note>
          <note>
            Messerli kommenterar detta med att det kan vara ett utslag av
            patriotism hos Nobelkommittén, eller så är vi speciellt känsliga
            för chokladens effekter och behöver inte äta lika mycket choklad
            som andra för att bli smarta. Jag tycker att detta är intressant
            information och högst relevant forskning som är värd att tänka
            på inför stundande gottehelger.
          </note>
          <note>
            Herr talman! Samsynen om vikten av utbildning och forskning är
            i dag stor i Sverige. Det är naturligtvis bra, även om tidigare
            S-ledda regeringar inte gjort sig kända för den investeringsvilja
            i kvalitet som nu råder. Därför är det intressant att se den stora
            vitamininjektion som Alliansens övertagande av regeringsmakten
            har gett. Aldrig tidigare har lika mycket pengar satsats inom
            området, och aldrig tidigare har indikatorn kvalitet fått påverka
            resursfördelningen vid vare sig anslag till grundutbildning eller
            forskning.
          </note>
          <note>
            Den tidigare modellen för resursfördelning för grundutbildning
            som infördes av en borgerlig regering på 90-talet var faktiskt
            tänkt att kompletteras med en kvalitetsindikator redan då, men
            av det blev intet då Socialdemokraterna kom till makten.
          </note>
          <note>
            Under deras regeringsår var ledordet i stället kvantitet och
            fokus låg på att bygga ut högskoleplatser. Detta är i och för
            sig historia, men jag nämner det eftersom universitet och högskolor
            än i dag lider av sviterna av den kraftiga expansion som då iscensattes
            utan att tillräckliga resurser samtidigt satsades.
          </note>
          <note>
            Det är ingen tvekan om att Sveriges största offentliga arbetsplats
            och alla som verkar där har fått helt andra möjligheter sedan
            alliansregeringen trädde till.
          </note>
          <note>
            Eller vad sägs om att regeringen sedan den tillträdde 2006 har
            ökat anslagen till utbildningsplatserna inom hum-sam-området med
            60 procent, vilket motsvarar 10 600 kronor per årsstudieplats?
            Detta är dessutom inom ett område där nästan hälften av landets
            studenter pluggar, vilket gör att många får del av kvalitetsförstärkningen.
          </note>
          <note>
            Eller vad sägs om att regeringen sedan den tillträdde har ökat
            på de mest kostsamma utbildningsplatserna där studenternas och
            arbetsmarknadens efterfrågan också har varit hög? Det gäller för
            dem som vill läsa såväl till läkare, tandläkare, sjuksköterskor
            och civil- som högskoleingenjörer. Det är en utbyggnad som om
            något år motsvarar 44 procent fler nybörjarplatser på läkarutbildningen
            och 36 procent fler platser på tandläkarutbildningen.
          </note>
          <note>
            Detta innebär att vi kan erbjuda fler möjlighet att studera på
            hemmaplan i stället för att de ska åka i väg och i flera år uppta
            utbildningsplatser i länder som Polen, Rumänien och Ungern.
          </note>
          <note>
            Detta är ambitioner, Thomas Strand. Alliansregeringen har höga
            ambitioner med sin högskolepolitik.
          </note>
          <note>
            Ett annat intressant faktum är att regeringen sedan 2009, då
            den nu gällande forskningsproppen beslutades, har ökat nivån på
            forskningsanslagen med 30 procent, eller 9 miljarder kronor. Detta
            kommer vi att debattera på andra sidan årsskiftet.
          </note>
          <note>
            Det är kraftfulla satsningar och fantastiskt viktiga framtidsinvesteringar
            i utbildning, forskning och innovation som ytterligt få länder
            i vår omvärld har mäktat med under denna period. Men tack vare
            välskötta statsfinanser har alliansregeringen också i sin sjunde
            gemensamma budget kunnat göra stora och offensiva satsningar för
            att möta den ekonomiska oro som länge präglat omvärlden.
          </note>
          <note>
            Det är satsningar för långsiktig tillväxt som inte bara sker
            på dessa områden utan också på områden som företagande och infrastruktur
            som naturligtvis också har betydelse för såväl arbetspendling
            som samverkan mellan lärosäten och näringsliv.
          </note>
          <note>
            I det sammanhanget vill jag också passa på att nämna satsningarna
            som nu görs på ytterligare innovationskontor vid universiteten
            i Stockholm, Göteborg och Luleå samt vid Lantbruksuniversitetet.
            Detta sker efter att en utredning har visat att de innovationskontor
            som vi sjösatte 2009 har haft stor betydelse för lärosätenas förmåga
            att nyttiggöra den forskningsbaserade kunskapen från universitet
            och högskolor. Dessa kontor tillsammans med det kapitaltillskott
            som nu riktas till Örebro och Mittuniversitetet kan få stor betydelse
            för att hjälpa studenter och enskilda forskare att omvandla sina
            idéer och forskningsresultat till kommersiellt gångbara produkter.
            Att på sikt fördela resurser för att öka lärosätenas incitament
            för samverkan med samhället i övrigt är också på gång.
          </note>
          <note>
            I alliansregeringens strategi för att utbildning och forskning
            vid universitet och högskolor ska hålla en internationellt hög
            kvalitet och bedrivas effektivt handlar det inte bara om de ekonomiska
            resursförstärkningar som jag har gett exempel på. Det handlar
            också om hur resurserna fördelas och används. Att kvalitet i resultaten
            nu är en faktor som gör skillnad vid resursfördelningen och att
            universitet och högskolor till del kan påverka utfallet av densamma
            är rätt väg att gå, tycker vi moderater. Det är fantastiskt inspirerande
            att ta del av till exempel Malmö högskola och deras ambition och
            analys av hur de ska kunna påverka forskningsanslagets storlek
            framgent. Jag rekommenderar den läsningen. Liksom Malmö högskola
            har några andra lärosäten anammat hela modellen för resursfördelning
            vid sin fördelning av resurser internt inom sitt område.
          </note>
          <note>
            Hur förhåller sig då partierna i oppositionen till Alliansens
            strategi? Det är en blandad kompott. Rent generellt kan ändå sägas
            att man har anslutit sig till de alliansvindar som blåser i Högskolesverige
            och att man har anpassat sin politik på området. Men det är också
            tydligt att trots de storslagna satsningar som regeringen gör
            vill man framstå som att man lägger litet mer. Det gäller i första
            hand två områden, dels den gamla klassikern med fler platser,
            dels kvalitet som indikator för resursfördelning.
          </note>
          <note>
            Man kan dock undra hur genomarbetade dessa förslag är. För andra
            året i rad lägger till exempel Socialdemokraterna ett uppdrag
            till Högskoleverket att fördela de här platserna och kvalitetspengarna
            trots att det inte ingår i verkets uppdrag. Det gjorde det inte
            i fjol, och det påpekade utskottet, men man gör på samma sätt
            i år igen.
          </note>
          <note>
            Då det kommer till resursfördelningssystemet tar Miljöpartiet
            hjälp av en resursutredning som gjordes 2007 medan Sverigedemokraterna
            börjar tala om en grundbultsambition som gällde från 1994 till
            1995 och vill återställa den köpkraft som rådde då.
          </note>
          <note>
            Herr talman! Detta visar att det också på utbildningsområdet
            är en spretig politik från fyra oppositionspartier som ska ställas
            mot en enig allianspolitik för de viktiga framtidsfrågorna högre
            utbildning och forskning. Vi är inte betjänta av en flashig affärsplan
            för Sverige. Tvärtom. Vår redan etablerade reformstrategi kombinerad
            med ett idogt systematiskt kvalitetsarbete, och kanske en och
            annan chokladbit, det är vad som kommer att gynna Sveriges långsiktiga
            tillväxt. Jag yrkar bifall till förslaget i betänkande UbU1.
          </note>
          <note type="speaker">
            Anf. 179 THOMAS STRAND (S) replik:
          </note>
          <note>
            Herr talman! Jag tycker att det är intressant att Betty Malmberg
            börjar med att gå tillbaka sex, sju, åtta, nio, tio år i tiden
            och tala om hur dålig politik det var då, fast ni har haft makten
            i sex år. Trots socialdemokratisk, i dina ögon, eländig politik
            vill jag påstå att vi har ganska bra forskning i Sverige. Vi ligger
            i världsklass på många områden. Så illa är det inte.
          </note>
          <note>
            När varslen duggar tätt, när arbetslösheten är hög, när vi har
            en för hög ungdomsarbetslöshet och när vi har fördubblat antalet
            långtidsarbetslösa väljer regeringen att minska på ambitionerna
            på högskolesektorn och ta bort 10 000 platser i år och 10 000
            platser nästa år och komma med tillfälliga lösningar. Summa summarum
            är trenden ganska tydlig. Jag bad om en förklaring till logiken
            bakom detta, men jag fick inget svar. Betty gled undan och talade
            hellre om forskningspolitik. Det ska vi göra efter nyår. Då återkommer
            jag med de frågorna. Tala om vad logiken är med att ha lägre ambitioner
            så att andra länder rusar före oss när det gäller välutbildad
            befolkning.
          </note>
          <note type="speaker">
            Anf. 180 BETTY MALMBERG (M) replik:
          </note>
          <note>
            Herr talman! Jag kommenterade varför jag tog upp den historiska
            utvecklingen. Den kvantitativa utbyggnad som Socialdemokraterna
            har stått för under lång tid följdes aldrig upp med de resurser
            som behövdes för att borga för en bra kvalitet. Jag nämnde att
            på till exempel hum-sam-området har alliansregeringen sedan den
            tillträdde ökat resurserna med 60 procent. Det är ett anmärkningsvärt
            högt belopp. Jag tyckte att det var viktigt att påtala.
          </note>
          <note>
            Det var intressant att höra Thomas Strand säga att det som skiljer
            oss är ambitionen med högre utbildning. Thomas Strand anförde
            att vi säkert kommer att få höra att det handlar om kvalitet.
            Ja, Thomas Strand, det handlar också om kvalitet. Sedan förra
            året har Socialdemokraterna drivit målsättningen att andelen 3034-åringar
            ska vara en viss procent. Regeringen förnekar inte det eller försöker
            parera och bemöta den höga ambitionen. Den har vi. Thomas Strand
            borde vara medveten om att det finns problem med det statistiska
            underlaget. Hänsyn måste också tas till de demografiska frågorna
            som vi i dag inte har kontroll på.
          </note>
          <note>
            Thomas Strand hänvisar forskningen till ett senare tillfälle.
            Jag tycker att det hade varit intressant att få höra lite om varför
            inte mer görs på forskningsområdet och med den utsträckta handen
            på tio år. Hur ser er tankegång ut när det gäller resursanslagen?
          </note>
          <note type="speaker">
            Anf. 181 THOMAS STRAND (S) replik:
          </note>
          <note>
            Herr talman! Jag lovar Betty Malmberg att jag ska återkomma till
            den frågan efter nyår när vi pratar forskningsfrågor.
          </note>
          <note>
            Jag vill komma tillbaka till ambitionerna på högskolesidan.
          </note>
          <note>
            Frågan om kvalitet är inte något problem för oss socialdemokrater.
            Vi tycker att det är bra att pengar förs till hum-sam-området
            och stärker kvaliteten. Det har gått ett antal år sedan den tidigare
            S-regeringen. I dag är vårt budskap att det är jättebra att vi
            stärker kvaliteten. Vissa år har vi till och med lagt förslag
            om att höja kvaliteten som ni har sagt nej till. Nu säger vi att
            vi gärna lägger på ytterligare 200 miljoner för att höja kvaliteten.
            Det är ingen stridsfråga.
          </note>
          <note>
            Jag får inget svar på varför ni sänker ambitionsnivån för högre
            utbildning. Det är framför allt det vi diskuterar i dag. Ni minskar
            antalet platser med 10 000 i år och 10 000 nästa år. I Högskoleverkets
            rapport säger Haikola att en varningsklocka ringer för att vi
            tappar mark. Lars Haikola är ju expert på det här området.
          </note>
          <note>
            När det gäller åldersgruppen 3034 år har ni lägre ambitioner.
            Ni lägger er passivt mitt emellan och tar inte ut steglängden.
          </note>
          <note>
            Vad är logiken i att vi i Sverige ska ha lite lägre ambition
            när det gäller det antal som deltar i eftergymnasiala studier
            på högskola, yrkesskola eller vad det nu kan vara? Varför ska
            vi göra det? Vad är logiken med att driva en sådan linje?
          </note>
          <note type="speaker">
            Anf. 182 BETTY MALMBERG (M) replik:
          </note>
          <note>
            Herr talman! Återigen vill jag säga att målsättningen 3034 år
            har att göra med ett bristande statistiskt underlag och med en
            demografisk utveckling som vi inte har kontroll över, precis som
            jag anförde i en tidigare replik.
          </note>
          <note>
            Det finns inget som säger att regeringen har en lägre ambition
            i fråga om fler som vill studera tvärtom. Vi vill höja kvaliteten,
            och vi vill driva på fler att gå vidare. De kan gå vidare in i
            utbildning på yrkeshögskolan, och de kan gå vidare in i utbildning
            på universitet eller högskola.
          </note>
          <note>
            Thomas Strand anförde här tidigare att högskolorna känner sig
            jagade av vår regering därför att de inte vet vad som komma skall
            och vad som ska gälla. Detta stämmer inte. Det är vi och denna
            regering som har gett möjligheterna till bland annat forskningsprofilering.
            Det är vi och denna regering som också har tydliggjort för högskolorna
            att det är viktigt att man också profilerar sig och att inte alla
            kan läsa samma utbildningar.
          </note>
          <note>
            När vi talar om antalet högskoleplatser och tittar på prestationsnivån
            har vi uppdagat att det tyvärr är många studenter som registrerar
            sig för utbildningar och för kurser som de sedan aldrig tar en
            enda poäng på.
          </note>
          <note>
            Regeringen har halverat bidraget, takbelopp och finansiering,
            som har gått till just detta område. Det rör sig faktiskt om 7
            000 platser i dag som i princip inte har bidragit till att höja
            ambitionsnivån eller utbildningsnivån för samhället. Vi har tydliggjort
            det. Vi har flyttat och använt dessa resurser för att öka kvaliteten
            och öka antalet platser på andra områden där behov finns från
            både studenter och arbetsmarknad.
          </note>
          <note type="speaker">
            Anf. 183 TINA ACKETOFT (FP):
          </note>
          <note>
            Herr talman! Sällan har utskottet varit så enigt som i kväll
            om att vi ska klara av denna debatt. Jag ska försöka göra mitt
            bästa.
          </note>
          <note>
            Herr talman! Jag vill börja med att yrka bifall till förslaget
            i betänkandet och avslag på samtliga motioner.
          </note>
          <note>
            Det blir lite upprepning, men vi vet att det är bra för inlärningen.
            Det är ett resultat av att vi är fyra allianspartier som är mycket
            samstämmiga och samkörda.
          </note>
          <note>
            Det är en händelse som ser ut som en tanke att denna utbildningsdebatt
            alltid verkar hamna dagarna runt nobelprisutdelningen. Under ett
            par dagar står Stockholm och Sverige i fokus när det gäller hela
            forskarvärlden. Förra året fick vi uppleva att en av Folkpartiets
            sloganer blev verklighet: Sverige ska inte bara dela ut Nobelpris,
            vi ska vinna dem också. Detta skedde i och med att Tomas Tranströmer
            fick litteraturpriset.
          </note>
          <note>
            I år fick vi tyvärr inget pris, men omläggningen av den svenska
            skolan, från förskola till forskning, sker i ljuset av nobelpristanken.
            Sverige ska finnas i den absoluta kunskapstoppen. Det är helt
            enkelt en överlevnadsfråga för oss som nation.
          </note>
          <note>
            När jag var inne i utbildningssystemet fanns det en tydlig skillnad
            mellan högskola och universitet. Så ser det inte ut i dag. Skiljelinjen
            är betydligt mer diffus. Vi har fått betydligt fler högskolor
            och universitet. Antalet studieplatser har dessutom konsekvent
            ökat. Tillgängligheten till högre utbildningar och en bred variation
            av utbildningar och forskning är bra. Låt mig vara tydlig med
            det så att ingen kan missförstå det. Men det får aldrig gå ut
            över kvaliteten i undervisningen eller kvaliteten i forskningsresultaten.
          </note>
          <note>
            Thomas Strand började sitt anförande med att säga att det egentligen
            skulle räcka med att säga vad som är skillnaden mellan Alliansens
            utbildnings- och forskningspolitik och Socialdemokraternas. Låt
            mig då säga att den stora skillnaden är att våra förslag är finansierade.
            Alla våra ambitioner är finansierade. Det är så man tar ansvar
            för Sverige.
          </note>
          <note>
            I Socialdemokraternas motion kan vi läsa: Sverige ska ha en världsledande
            utbildningsnivå. Vi accepterar inte regeringens neddragning av
            antalet högskoleplatser. Alla som vill och är behöriga borde ha
            möjlighet att studera på yrkeshögskola eller högskola. 50 procent
            av 3034-åringarna ska 2020 ha minst två års eftergymnasial utbildning.
          </note>
          <note>
            Låt mig då säga att även med Socialdemokraternas politik blir
            det färre högskoleplatser nästa år. Inget av förslagen som någon
            lägger fram i denna kammare gör att det blir fler högskoleplatser
            nästa år.
          </note>
          <note>
            Vi kan också säga att de förslag som Socialdemokraterna lägger
            fram är långt ifrån tillräckliga, om man över huvud taget ska
            vara i närheten att nå sitt 50-procentiga mål om man har finansierat
            sina ambitioner.
          </note>
          <note>
            Tiotusentals behöriga personer som söker till högskolan varje
            hösttermin men som inte antas skulle enligt Socialdemokraternas
            förslag ha rätt till en utbildningsplats ofinansierat.
          </note>
          <note>
            Dessutom är det mycket tydligt vilken arbetsmarknadsåtgärd detta
            i själva verket är när man säger att 4 500 platser ska gå till
            fas 3-personer. Detta handlar alltså inte om utbildning eller
            forskning. Det handlar om en arbetsmarknadsåtgärd. Det är den
            stora skiljelinjen, Thomas Strand.
          </note>
          <note>
            I en ideal värld ska man naturligtvis inte behöva välja mellan
            kvalitet och kvantitet. Men politik handlar som ni vet inte bara
            om att vilja utan också om att välja. I valet mellan kvantitet
            och kvalitet står Folkpartiet tydligt på kvalitetens sida. Därför
            är det glädjande att se att regeringen i budgetpropositionen för
            2013 föreslår inte bara fortsatt ökat antal platser inom utbildningar
            för särskilda bristyrken, utan man stärker också universitetens
            och högskolornas budget för grundutbildning med 300 miljoner kronor.
            Detta ska läggas till alla andra kvalitetssatsningar som är gjorda
            tidigare.
          </note>
          <note>
            Herr talman! Får jag vara lite jävig måste jag säga att jag är
            särskilt glad för att vi fortsätter med den särskilda kvalitetssatsning
            som gjorts på humaniora och samhällsvetenskap med 800 miljoner
            kronor från och med 2013 jämfört med 2011. Särskilt humaniora
            har nämligen fått ta stryk under tidigare decennier. Denna satsning
            innebär att heltidsbeloppet per helårsstudent har ökat med 60
            procent sedan Alliansen tog över ordförandeklubban i Rosenbad.
            Det borde rimligen öka antalet lärarledda timmar för studenterna,
            någonting som har varit en alldeles för sällsynt vara.
          </note>
          <note>
            Det sades här tidigare av min kollega att resurser är viktiga.
            Men det är avgörande att resurserna används på ett effektivt sätt.
            Därför måste lärosätena utnyttja sina egna möjligheter till interna
            prioriteringar och omfördelningar för att möta studenternas efterfrågan
            och arbetsmarknadens behov.
          </note>
          <note>
            Jag tycker att det är en bra princip att vi ställer upp examensmål
            och kvalitetskrav i form av forskningsanknytning och liknande.
            Men vilka utbildningar som ska ges eller inte är det upp till
            varje universitet eller högskola att bestämma.
          </note>
          <note>
            Herr talman! Perfekta resursfördelningssystem finns nog inte.
            Det tror jag man ska vara ödmjuk nog att inse. Men det nya kvalitetsbaserade
            resursfördelningssystemet som så sakteliga börjar träda i kraft
            2013, där Högskoleverkets utvärderingar ska ligga som grund för
            en del av resursfördelningen, kommer att få en kvalitetsdrivande
            effekt på utbildningarna. Precis som vi alltid säger att utbildning
            ska löna sig, är det rimligt att de universitet och högskolor
            som har utbildningar av hög kvalitet ska premieras för detta.
            Det ska löna sig att vara en bra utbildare också.
          </note>
          <note>
            Herr talman och kolleger! Vi kommer att få en helafton i februari
            när vi ska debattera den nya forsknings- och innovationspropositionen.
            Men det kan inte hjälpas att det måste bli lite överlappningar
            trots denna sena timme.
          </note>
          <note>
            Vi vet att regeringen i propositionen presenterar ytterligare
            en gigantisk satsning på forskning och innovation med 4 miljarder
            kronor till 2016, där tyngdpunkten ligger på life science som
            framför allt handlar om medicin, ett område där svensk forskningstradition
            är mycket stark och som också är en forskningsintensiv bransch
            som står för viktig export. Propositionen innebär också en rejäl
            kvalitetssatsning genom att de forskningsanslag som går direkt
            till lärosätena ökar med 900 miljoner kronor under perioden. Det
            ger lärosätena möjlighet att själva prioritera och göra strategiska
            val för att bedriva långsiktig forskning med både hög risk och
            stor potential, något som känns ytterligt bra för en liberal som
            har utgångspunkten för politiken att akademin ska stå mer självständig
            från den politiska makten.
          </note>
          <note>
            Det är en strategisk framtidsinvestering att satsa på Sverige
            som forskningsnation. Sverige har under en lång tid lyckats att
            vara både en tung grundforskningsnation och samtidigt ett innovationsland,
            och där har vi samverkat över partigränserna. Det råder ingen
            tvekan om att en lyckad forskningspolitik har bidragit till att
            Sverige har varit framgångsrikt under 1900-talet. Om vi ska fortsätta
            att vara det kommer det att krävas att vi också vågar satsa på
            spets och inte bara på bredd.
          </note>
          <note>
            Vi behöver skapa förutsättningar för att de unga duktigaste forskarna
            ska tycka att Sverige är ett bra land att forska i. Vi behöver
            också vara spännande nog att locka hit utländska framstående forskare,
            inte bara för att hämta Nobelpris utan också för att verka här.
            Därför är regeringens satsning på elitforskning livsnödvändig
            för oss som nation. För de allra duktigaste yngre forskarna skapas
            ett nytt program som ger dem möjlighet att stanna i Sverige och
            utvecklas här. Under en tioårsperiod handlar det om närmare 1
            miljard kronor i satsningar. Dessutom tillförs resurser för rekrytering
            av utländska elitforskare. Landets rektorer ska kunna handplocka
            några av de absolut duktigaste internationella forskarna till
            sina lärosäten och ge dem rejält med forskningsresurser under
            ett antal år. Under den närmaste tioårsperioden satsas närmare
            2 ½ miljard kronor på att locka internationella toppforskare till
            Sverige, inte bara för att hämta pris utan för att verka här,
            som sagt.
          </note>
          <note>
            Herr talman! Sverige hör till de länder som i förhållande till
            sin befolkning satsar mest offentliga resurser på forskning. Det
            är bara Israel och Finland som slår oss i denna gren. Det är med
            kombinationen av ökade resurser, ökad akademisk frihet och ett
            ökat fokus på kvalitet och spets inom universitet och högskolor
            som vi kommer att fortsätta att utvecklas måhända som en liten
            nation men med ett stort namn inom forskning och innovation.
          </note>
          <note>
            I detta anförande instämde Roger Haddad (FP).
          </note>
          <note type="speaker">
            Anf. 184 EMIL KÄLLSTRÖM (C):
          </note>
          <note>
            Herr talman! Med all respekt för kvällens debatt kan det mycket
            väl vara så att det viktigaste som har hänt svensk forskning och
            det svenska innovationssystemet i dag hände i Bryssel. I dag fattade
            Europaparlamentet ett historiskt beslut. Efter många år, och efter
            det att frågan, minst sagt, har dragits i långbänk är tanken om
            ett EU-patent, ett gemensamt patent för Europas länder, på mycket
            god väg att realiseras. Det är jätteintressant och spännande att
            se hur omvärldens beslut påverkar det lilla Sverige som är i ständig
            global konkurrens.
          </note>
          <note>
            Trots att det händer saker utanför våra gränser har det varit
            en intressant och spännande höst för alla oss som jobbar med forsknings-
            och innovationspolitik i Sverige. Regeringen har släppt både en
            innovationsstrategi och en forsknings- och innovationsproposition.
            Båda innebär att Sverige höjer profilen när det gäller forsknings-
            och innovationsfrågorna. Även om innovationsstrategin inte hade
            några egna pengar kopplade till sig innebär detta sammantaget
            besked om kraftfulla satsningar på svensk forskning och innovation.
          </note>
          <note>
            Gemensamt med satsningar på infrastruktur, på sänkt bolagsskatt
            och på utbyggd yrkeshögskola är det tydligt att Sverige trots
            krisen klarar att göra investeringar för konkurrenskraft och investeringar
            i framtiden. Runt om i Europa och världen finns det länder och
            regeringar som tvingas göra tvärtom. De tvingas dra ned på högre
            utbildning och på forskning, och det svider säkert i hjärtat på
            många utbildningspolitiker, inte minst i vår del i världen, där
            man tvingas göra detta. Det är ju i grunden skadligt för framtida
            tillväxt. Vi klarar av att trots ett kärvt läge göra de investeringar
            som innebär att Sverige kan utvecklas ännu lite mer.
          </note>
          <note>
            Det är kul när man skriver sådana här anföranden att jämföra
            med vad man sade för ett år eller två år sedan. De två senaste
            åren, och ännu tidigare än så, har jag och min kollega Ulrika
            Carlsson fokuserat på samverkan och innovation när det gäller
            hur våra lärosäten och deras verksamhet ska utvecklas. När vi
            nu ser vad som komma skall, vad vi ska debattera på andra sidan
            årsskiftet och vad som har presenterats under hösten ser vi också
            att hårt jobb från oss och många andra lönar sig.
          </note>
          <note>
            Det här är en forsknings- och innovationsproposition med ett
            stort I som har presenterats. Vi pratar om strategiska innovationsområden.
            Vi pratar om forskning för näringsliv och samhälle.
          </note>
          <note>
            Något som man kan framhålla särskilt är den pott som heter bedömning
            av samverkan. Någonting som har efterlysts av båda blocken och
            från olika sektorer i samhället är det viktiga uppdrag som man
            tidigare kallade för den tredje uppgiften, att samverka med näringsliv
            och omgivande samhälle. Man har sagt att det har varit viktigt,
            men det har inte bedömts, mätts eller värderats. Nu börjar vi
            med det. Nu sätter vi av 200 miljoner under den tid som propositionen
            kommer att verka. Vi ger Vinnova i uppdrag att hitta bra och smarta
            metoder för att värdera detta och komma loss med det vi har pratat
            om under så lång tid.
          </note>
          <note>
            Men det går inte att prata innovation och samverkan utan att
            prata om studenter. Den viktigaste faktorn är givetvis de som
            finns med i utbildningen. Den viktigaste faktorn är de studenter
            som lär sig saker och sedan tar med dem till nya arbetsgivare
            eller blir sin egen arbetsgivare och använder sin kunskap på det
            sättet. Det finns studenter som skriver examensarbeten ute på
            företagen. Det finns studenter som blir industridoktorander.
          </note>
          <note>
            Vi har diskuterat kvantitet och kvalitet i den här debatten.
            Först kan man konstatera att kvantitet givetvis är viktigt i utbildningen.
            Det är viktigt att så många som möjligt kan gå sin drömutbildning.
            Detta år är det år då det är näst flest som har gått en högre
            utbildning. Det år som flest gick en högre utbildning var förra
            året. Både dessa år har varit under alliansregeringen. Det är
            ingen slump om man ser de satsningar som sker.
          </note>
          <note>
            Men en satsning på kvantitet får aldrig ske till priset av minskad
            kvalitet. Det var någonting som skedde under flera år och flera
            decennier. Nu har vi vänt den trenden. Mina kolleger har i detalj
            redogjort för hur mycket mer vi har satsat per student och på
            hum-sam-området, men det är så pass viktigt att jag väljer att
            upprepa det. Vi visar att en utbyggd högre utbildning, en utbildning
            som fler än någonsin tar del av, går att kombinera med kraftigt
            höjda ambitioner när det gäller kvalitet.
          </note>
          <note>
            Under Alliansens första mandatperiod fattade vi en rad beslut
            som syftade till att stärka lärosätenas autonomi och självstyre.
            Jag hävdar att också detta är en viktig del när det gäller att
            utveckla den högre utbildningen och den kvalitet som studenterna
            får. För närvarande löper också en process som syftar till att
            låta ytterligare ett antal lärosäten omvandlas från myndigheter
            till stiftelser. Jag tror att den här trenden är bra. Jag och
            Centerpartiet tycker att vi ytterligare ska förstärka resan mot
            autonomi.
          </note>
          <note>
            En mångfald av rektorer, högskolestyrelser och andra beslutsfattare
            kommer alltid, tillsammans och i inbördes konkurrens, att vara
            klokare och bättre på att samspela med berörda regioner och det
            omgivande samhället än ett fåtal på toppen oaktat hur kloka dessa
            människor är.
          </note>
          <note>
            En tro på ökad autonomi är inget annat än en tro på alla de duktiga
            pedagoger och administratörer som verkar i vårt högskolelandskap.
          </note>
          <note>
            Herr talman! Plötsligt hände det, skrev någon. Regeringen fortsätter
            att satsa på yrkeshögskolan, som så många har efterlyst. När man
            talar samverkan och matchning mot arbetsmarknaden går det inte
            att komma ifrån yrkeshögskolans unika ställning där. Man definierar
            konkreta behov på arbetsmarknaden och skräddarsyr utbildningar
            för att möta detta.
          </note>
          <note>
            År 2013 är utökningen 1 500 platser, och det fortsätter på samma
            spår. År 2014 blir det ytterligare 3 000 platser, år 2015 blir
            det 3 000 och 2016 blir det 1 500. Det här motsvarar totalt en
            ökning på 25 procent. Det är viktigt för att fler ska hitta sin
            väg in i den högre utbildningen, men det är också en viktig del
            i det livslånga lärandet. Yrkeshögskolan är för många ett sätt
            att byta spår mitt i livet.
          </note>
          <note>
            När vi ser på oppositionen har vi talet om de påstått sänkta
            ambitionerna. Använder man Aftonbladet som sin främsta källa för
            information blir kanske resultatet därefter.
          </note>
          <note>
            Som jag har redogjort för har aldrig förr så många människor
            tagit del av den högre utbildningen i Sverige. Aldrig förr har
            man heller kunnat kombinera en så pass hög kvantitet med så pass
            hög kvalitet.
          </note>
          <note>
            Det här är allianspolitik när den är som allra bäst. Det är kul
            att vara utbildningspolitiker i Alliansen, och vi levererar. För
            att använda Tomas Tobés ordval: Vi lägger riktiga miljarder på
            detta viktiga område.
          </note>
          <note>
            (Applåder)
          </note>
          <note>
            I detta anförande instämde Ulrika Carlsson i Skövde (C).
          </note>
          <note type="speaker">
            Anf. 185 YVONNE ANDERSSON (KD):
          </note>
          <note>
            Herr talman! Som sista talare denna kväll kan jag, precis som
            Emil Källström gjorde, konstatera att det har sagts så mycket
            bra. Jag får fortsätta den lovsången, för det här betänkandet
            innehåller väldigt mycket bra, och jag är väldigt nöjd med det.
          </note>
          <note>
            Någon har sagt att hinder är de skrämmande ting du ser när du
            flyttar blicken från målet. Jag tycker att det stämmer rätt så
            bra. I den budgetproposition som vi debatterar i dag handlar det
            om att tro på möjligheterna. Det kan Alliansen göra därför att
            vi är fokuserade på målet.
          </note>
          <note>
            Vad är det då för mål vi har? Vi vill ha ett Sverige som utvecklas
            ännu mer till ett kunskapssamhälle som står upp för den potential
            vi har. Vi vill vara en framstående nation som fortfarande finns
            i framkanten med den unika kunskapsresurs som vi faktiskt redan
            nu har men vill utveckla vidare. Vi vill att man ska räkna med
            vårt land, trots vår litenhet, i de globala sammanhangen.
          </note>
          <note>
            Är det då hela målet, att vårt land och våra resurser ska räknas?
            Självklart inte. Enskilda människors bildning, enskilda människors
            lycka och framgång och kunskapstörst som blir stillad innebär
            en utveckling av samhället och innebär också att människor får
            del av detta.
          </note>
          <note>
            Så är det med den här politiken som har att göra med förskola,
            skola, vuxenutbildning, med forskning och allt detta som hänger
            ihop med allt annat. Vi har tagit ett stort tag, och vi får aldrig
            förringa den satsning som Alliansen har gjort. Det tror jag att
            jag har sagt varje gång som jag har stått i den här talarstolen
            och talat utbildningspolitik. Aldrig någonsin i historien har
            någon tagit ett sådant helhetsgrepp över hela detta område som
            just Alliansen har gjort med samtidiga reformer på alla områden.
          </note>
          <note>
            I det här innehållsrika betänkandet är det två delar som för
            första gången träder fram så tydligt i en proposition. Därför
            vill jag nämna dessa delar. Men innan jag gör det måste jag ändå
            uppmärksamma på den debatt som har varit runt kvalitetssäkringssystemet.
            Där måste jag, trots den sena timmen, få uttrycka min förvåning
            över oppositionens reservation när det gäller kvalitetssäkringssystemet.
          </note>
          <note>
            Vi hade besök i utskottet av SUHF, Sveriges universitets- och
            högskoleförbund. Där ställde vi i utskottet frågan när de yttrade
            att de inte var nöjda med det system som var nu: Vill ni ha det
            gamla tillbaka? Nej, absolut inte! Det var svaret vi fick i utskottet.
          </note>
          <note>
            Men i reservationen vill Socialdemokraterna tillsammans med Miljöpartiet
            ha tillbaka ett gammalt system, något vi har passerat. Det förvånar
            mig storligen, herr talman.
          </note>
          <note>
            Jag vill också konstatera att med tanke på den reaktion som var
            från olika delar är vi inte alls klara med att det är ett kvalitetssäkringssystem
            som för alltid ska vara. Alliansen är väldigt öppen för att vi
            kan gå vidare och utveckla vidare så att det stämmer och blir
            pricksäkert.
          </note>
          <note>
            Herr talman! Vad var det då jag ville ha upp som har lyfts särskilt?
            Det ena är forskningsinformationen. Det andra är rymdforskningen.
          </note>
          <note>
            Vi ger Vetenskapsrådet en direkt uppgift att ansvara för forskningsinformationen
            på ett mycket tydligt sätt. Vi vet att den tredje uppgiften hela
            tiden har aktualiserats som en del när det gäller forskningsinformation.
            Nu blir det ännu tydligare.
          </note>
          <note>
            Varför är detta så viktigt? Jo, därför att våra skattebetalare
            som satsar så mycket det är till exempel 4 miljarder extra på
            forskningen ska veta vad pengarna går till.
          </note>
          <note>
            Det ska vara ett transparent system så att man ser: Vad har vi
            fått för pengarna? Det tillhör demokratins innersta väsen. Jag
            är så glad att förslaget om tydlighet finns. Den frågan har vi
            kristdemokrater uppmärksammat ett flertal omgångar.
          </note>
          <note>
            Nästa del är naturligtvis rymdforskningen och de erövringar vi
            gör. Många kan tycka: Det är för exotiskt med rymdforskning. Nej,
            det är vad du och jag använder dagligdags när vi använder våra
            mobiltelefoner. Det är vad rymdforskning handlar om.
          </note>
          <note>
            Hur får vi alla klimatdata och miljödata i dag? Det är rymdforskningen
            som servar det. Här har vi i Sverige varit starka med till exempel
            Odin och Steam. De är våra och byggda från början i Sverige. I
            dag används instrumenten som Steam står för inom ramen för ESA,
            det europeiska samarbetsorganet.
          </note>
          <note>
            Här står Sverige för någonting som är otroligt unikt. Nu ger
            Alliansen ytterligare medel till detta för att vi ska kunna stå
            upp för att fortsätta med den kunskapen och visa världen att ett
            litet land kan vara stort när det gäller den framtida kunskapen
            och kunskapsutvecklingen.
          </note>
          <note>
            Att se framtiden är att basera önskemål och visioner på vart
            vi har kommit och vart vi är på väg. Alliansen lyckas fokusera
            på målen. Då ser man inte hinder, då ser man möjligheter, och
            då finns möjligheterna.
          </note>
          <note>
            Med det vill jag yrka avslag på samtliga reservationer och bifall
            till utskottets förslag i betänkandet.
          </note>
          <note>
            Jag önskar naturligtvis alla som varit här i kammaren en god
            jul och en god afton!
          </note>
          <note>
            I detta anförande instämde Annika Eclund (KD) och Tomas Tobé
            (M).
          </note>
          <note>
            Överläggningen var härmed avslutad.
          </note>
          <note>
            14 § Bordläggning
          </note>
          <note>
            Anmäldes och bordlades
          </note>
          <note>
            15 § Anmälan om interpellationer
          </note>
          <note>
            Anmäldes att följande interpellationer framställts
          </note>
          <note>
            den 11 december
          </note>
          <note>
            Per Bolund
          </note>
          <note>
            Jens Holm
          </note>
          <note>
            Jennie Nilsson
          </note>
          <note>
            Gunilla Svantorp
          </note>
          <note>
            Interpellationerna redovisas i bilaga som fogats till riksdagens
            snabbprotokoll tisdagen den 18 december.
          </note>
          <note>
            16 § Anmälan om frågor för skriftliga svar
          </note>
          <note>
            Anmäldes att följande frågor för skriftliga svar framställts
          </note>
          <note>
            den 11 december
          </note>
          <note>
            Berit Högman
          </note>
          <note>
            Berit Högman
          </note>
          <note>
            Berit Högman
          </note>
          <note>
            Frågorna redovisas i bilaga som fogats till riksdagens snabbprotokoll
            tisdagen den 18 december.
          </note>
          <note>
            17 § Anmälan om skriftliga svar på frågor
          </note>
          <note>
            Anmäldes att skriftliga svar på följande frågor inkommit
          </note>
          <note>
            den 11 december
          </note>
          <note>
            Christina Oskarsson
          </note>
          <note>
            Carina Hägg
          </note>
          <note>
            Carina Hägg
          </note>
          <note>
            Olle Thorell
          </note>
          <note>
            Lars Johansson
          </note>
          <note>
            Matilda Ernkrans
          </note>
          <note>
            Lars Eriksson
          </note>
          <note>
            Ann-Kristine Johansson
          </note>
          <note>
            Jens Holm
          </note>
          <note>
            Carina Hägg
          </note>
          <note>
            Carina Hägg
          </note>
          <note>
            Peter Rådberg
          </note>
          <note>
            Catharina Bråkenhielm
          </note>
          <note>
            Svaren redovisas i bilaga som fogats till riksdagens snabbprotokoll
            tisdagen den 18 december.
          </note>
          <note>
            18 § Kammaren åtskildes kl. 23.18.
          </note>
          <note>
            Förhandlingarna leddes
          </note>
          <note>
            /Eva-Lena Ekman
          </note>
        </div>
      </body>
    </text>
  </TEI>
</teiCorpus>
