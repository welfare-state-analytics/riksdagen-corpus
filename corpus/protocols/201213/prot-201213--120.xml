<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 201213</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 201213</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-201213--120</head>
          <docDate when="2013-06-11">2013-06-11</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2012/13:120
          </note>
          <note>
            Tisdagen den 11 juni
          </note>
          <note>
            Kl. 13:00 - 20:35
          </note>
          <note>
            1 § Justering av protokoll
          </note>
          <note>
            Justerades protokollet för den 4 juni.
          </note>
          <note>
            2 § Anmälan om fördröjda svar på interpellationer
          </note>
          <note>
            Till riksdagen hade inkommit följande skrivelser:
          </note>
          <note>
            Interpellation 2012/13:451
          </note>
          <note>
            Interpellation 2012/13:451 Kvinnor och barn i rättens gränsland
          </note>
          <note>
            Interpellationen kommer att besvaras fredagen den 28 juni 2013.
          </note>
          <note>
            Skälet till dröjsmålet är redan tidigare inbokade engagemang
            och resor.
          </note>
          <note>
            Maria Arnholm
          </note>
          <note>
            Interpellation 2012/13:470
          </note>
          <note>
            Interpellation 2012/13:470 Den svenska modellen
          </note>
          <note>
            Interpellationen kommer att besvaras 27 juni 2013.
          </note>
          <note>
            Skälet till dröjsmålet är redan inbokade engagemang.
          </note>
          <note>
            Marianne Jenryd
          </note>
          <note>
            Interpellation 2012/13:473
          </note>
          <note>
            Interpellation 2012/13:473 Ökad och säker cykeltrafik
          </note>
          <note>
            Interpellationen kommer att besvaras onsdagen den 26 juni 2013.
          </note>
          <note>
            Skälet till dröjsmålet är tidigare inbokade resor och arrangemang.
          </note>
          <note>
            Christina Nyström
          </note>
          <note>
            Interpellation 2012/13:475
          </note>
          <note>
            Interpellation 2012/13:475 Arbetsmarknadspolitikens roll i samhället
          </note>
          <note>
            Interpellationen kommer att besvaras den 25 juni 2013.
          </note>
          <note>
            Skälet till dröjsmålet är inbokade engagemang som inte kan ändras.
          </note>
          <note>
            Monica Rodrigo
          </note>
          <note>
            3 § Förnyad bordläggning
          </note>
          <note>
            Föredrogs och bordlades åter
          </note>
          <note>
            4 § Hänvisning av ärenden till utskott
          </note>
          <note>
            Föredrogs och hänvisades
          </note>
          <note>
            5 § Svar på interpellation 2012/13:419 om glesbygdskommuners
            behov av rekrytering inom välfärdssektorn
          </note>
          <note type="speaker">
            Anf. 1 Utbildningsminister JAN BJÖRKLUND (FP):
          </note>
          <note>
            Fru talman! Maria Stenberg har frågat arbetsmarknadsministern
            om hon avser att vidta några åtgärder för att säkerställa att
            generationsskiftet inom de viktiga välfärdsjobben inte påverkar
            kvaliteten och tillgängligheten, speciellt med tanke på glesbygdskommunernas
            utmaningar. Arbetet inom regeringen är så fördelat att det är
            jag som kommer att besvara interpellationen.
          </note>
          <note>
            Jag har nyligen svarat på liknande frågor från Maria Stenbergs
            partikamrater. Låt mig först säga att jag delar engagemanget när
            det gäller vikten av att säkerställa kompetensförsörjningen inom
            välfärdssektorn. Här spelar naturligtvis gymnasieskolans yrkesprogram
            en mycket viktig roll. Även vuxenutbildningen är betydelsefull,
            och från och med 2009 har det på regeringens förslag gjorts omfattande
            satsningar på yrkesinriktad vuxenutbildning på gymnasial nivå,
            så kallad yrkesvux, där en stor andel årsplatser gått till utbildning
            inom vårdsektorn. Därutöver har Socialstyrelsen uppdragits att
            genomföra kompetenssatsningen Omvårdnadslyftet.
          </note>
          <note>
            Regeringen bedömer att en nyckelfråga för yrkesutbildningens
            attraktionskraft är att den håller hög kvalitet, leder till skicklighet
            i yrket och möjliggör en övergång till arbetslivet direkt efter
            examen. Samtidigt får inga program utgöra återvändsgränder, och
            alla elever ska erbjudas möjlighet att också förbereda sig för
            högre studier. Därför finns det i dag en rättighet för eleverna
            på yrkesprogrammen att inom gymnasieskolan skaffa sig grundläggande
            behörighet till högre utbildning.
          </note>
          <note>
            Inom vård- och omsorgssektorn riskeras brist på arbetskraft framöver,
            och betydligt färre elever har sökt sig till dessa utbildningar
            under 2000-talet jämfört med början av 1990-talet. För att säkra
            kompetensförsörjningen på området har regeringen därför lämnat
            ett uppdrag till Statens skolverk om utveckling av vård- och omsorgsprogrammet
            på gymnasiet. Skolverket ska utreda om det är lämpligt att till
            exempel utfärda en särskild undersköterskeexamen för elever med
            yrkesexamen från programmet. Dessutom ska en särskild inriktning
            föreslås för den som vill utbilda sig vidare till sjuksköterska.
          </note>
          <note>
            Låt mig avsluta med att påpeka att yrkesutbildningens ökade attraktionskraft
            är ett delat ansvar mellan utbildningsväsendet och arbetslivet.
            Utbildningsväsendet måste erbjuda yrkesutbildning av hög kvalitet
            med relevant innehåll, och olika branscher måste visa på karriärmöjligheter
            och erbjuda attraktiva arbetsplatser för att attrahera ungdomar
            till yrkesutbildningar.
          </note>
          <note type="speaker">
            Anf. 2 MARIA STENBERG (S):
          </note>
          <note>
            Fru talman! Tack för svaret, utbildningsminister Björklund! Precis
            som du påpekade ställde jag från början min fråga till arbetsmarknadsminister
            Hillevi Engström. Det gjorde jag med utgångspunkt i generationsskifte,
            välfärdsjobbens framtid, kvalitet och tillgänglighet och med den
            extra lilla knorren att ha glesbygdsperspektivet i fokus. Men
            jag har ingenting emot att debattera med utbildningsministern.
            Det ska bli rätt intressant.
          </note>
          <note>
            Fru talman! Jag känner en oro för mitt eget yrke, undersköterska,
            inte för att yrket inte behövs eller för att det inte finns jobb
            att få utan för att rekryteringen till yrket går så trögt. På
            många håll gapar gymnasieskolans yrkesprogram tomt. Generationsskiftet
            inom välfärdens yrken går helt enkelt trögt. Det oroar.
          </note>
          <note>
            Eftersom jag bor i glesbygdskommunen Arjeplog med 3 054 invånare
            och en åldrande befolkning känner jag en extra oro för oss som
            bor i glesbygden ganska långt norrut. Vi kommer att få, eller
            vi har rättare sagt redan i dag det tufft att nyrekrytera. Det
            gäller inte bara undersköterskor utan även lärare, sjuksköterskor
            och tjänstemän till den kommunala förvaltningen, för att inte
            tala om läkare. Det oroar.
          </note>
          <note>
            Arjeplog, precis som många andra små kommuner, erbjuder förhoppningsvis
            en variation i innehållet på jobbet, men vi klarar sällan av att
            erbjuda de löner som de större städerna kan erbjuda. Det innebär,
            som jag ser det, att vi riskerar att kvaliteten kan bli lidande
            i den andra änden. Äldre, sjuka och barn kan få en minskad kvalitet
            eftersom svårigheten att nyrekrytera är så stor. Det oroar.
          </note>
          <note>
            Fru talman! Jag tror att vi är många som känner till och kan
            läsa om sjukhusen som inte kan rekrytera sjuksköterskor, läkare
            och undersköterskor. Semestertiden närmar sig, och oron blir större
            och större. I tidningar hemma i Norrbotten kunde man i dag läsa
            att Kalix sjukhus stänger ett antal vårdplatser på grund av svårigheter
            att rekrytera sjuksköterskor. Belastningen på den personal som
            jobbar året runt ökar, och erbjudandena om att skjuta på sin sommarsemester
            kommer ofta som ett brev på posten. Stressen och kraven ökar,
            och vi vet vart det leder. Det leder till ökad ohälsa med ökad
            sjukfrånvaro. Många kvinnor betalar priset för ett pressat arbetsliv.
          </note>
          <note>
            Många äldreboenden, sjukhem, trygghetsboenden och hemtjänster
            behöver nya medarbetare. Skolan behöver anställa lärare, och socialtjänsten
            behöver socialarbetare. Kommunerna behöver anställa byggnadsingenjörer
            och väldigt många andra kommunala handläggare. Välfärdens yrken
            behöver helt enkelt nyanställa, och det finns en framtid för dem
            som väljer de yrkena.
          </note>
          <note>
            Men den verkligheten i bagaget blir för min del utbildningsministerns
            regeringskollega finansminister Anders Borgs uttalande på en konferens
            som hölls för kommuner och landsting helt obegripligt. Eller också
            är det fullständigt begripligt om det finns en önskan att trycka
            ned lönerna och lägga sig i lönebildningen. Därför måste jag fråga
            utbildningsministern om han håller med Anders Borg om att lönerna
            inom välfärdsyrkena är för höga och behöver hållas tillbaka.
          </note>
          <note type="speaker">
            Anf. 3 FINN BENGTSSON (M):
          </note>
          <note>
            Fru talman! Tack för en intressant interpellation, Maria Stenberg!
            Och tack för ett uttömmande svar om regeringens politik på området,
            utbildningsministern!
          </note>
          <note>
            Jag begärde ordet därför att jag studsade till vid slutklämmen
            i utbildningsministerns kommentar till frågeställningarna som
            restes av interpellanten. Där står det att det gäller också att
            erbjuda attraktiva arbetsplatser. Maria Stenberg nämnde också
            i sin kommentar till svaret att det är viktigt. Glesbygdsproblematiken
            i norr handlar naturligtvis om att om vi ska ha möjlighet att
            över huvud taget få arbetskraft som undersköterskor och sjuksköterskor
            måste också läkare kunna stimuleras till att arbeta i glesbygd.
          </note>
          <note>
            Det handlar om att vid sidan av yrkesutbildningen erbjuda en
            vision framåt. Hur kommer den här arbetsplatsen att se ut? Kommer
            det att vara en stimulerande arbetsplats till innehållet? Det
            är klart att om man, när det gäller vård- och omsorgsbiten, har
            en hög medicinsk kompetens innebär det i sig en fortbildning på
            arbetsplatsen som ofta stimulerar till valet av yrke.
          </note>
          <note>
            Det är naturligtvis viktigt att också notera den här regeringens
            ambition att öka mångfalden av dem som bedriver vård- och omsorgsverksamhet
            i så måtto att det ska finnas många olika affärsidéer för att
            möta den arbetskraft som kan lockas in efter att ha genomgått
            en yrkesutbildning inom vård- eller omsorgssektorn. Då kan de
            erbjudas arbete inte bara hos offentliga arbetsgivare utan också
            hos entreprenöriella arbetsgivare som kanske i många stycken,
            som jag har sett vid mina besök på äldreboenden, ger olika alternativ
            till medarbetarna att inblanda sig i. Det kan handla både om uppbyggnaden
            av verksamheten och om att kunna påverka innehållet i verksamheten
            på ett annat sätt än vad till exempel jag själv, som har varit
            offentliganställd i hela mitt liv, har upplevt att min arbetsgivare
            har givit mig utrymme att göra.
          </note>
          <note>
            Vi behöver få ett större engagemang för de välfärdstjänster som
            vi verkligen är överens om är hotade av att inte få en succession
            av nya, pigga medarbetare, och då gäller det naturligtvis att
            utbildningsväsendet tar sitt ansvar. Jag tycker att utbildningsministern
            på ett förtjänstfullt sätt har beskrivit hur det verkligen förhåller
            sig när det gäller möjligheterna för den som vill som går ett
            yrkesinriktat program att också välja högskolebehörighet. Man
            kan välja bort den, men man kan också välja till den. Det är ett
            aktivt val som den enskilde har.
          </note>
          <note>
            Sedan handlar det i mångt och mycket om att arbetsmiljön och
            arbetsplatsen ska vara stimulerande. De två huvudfaktorerna där
            är, tror jag, att arbetet har ett intressant innehåll, så att
            man redan när man väljer sin yrkesutbildning tycker att det ska
            bli spännande och vill fortsätta att förkovra sig inom yrket och
            att det finns olika arbetsgivare att välja mellan.
          </note>
          <note>
            Sist men inte minst, eftersom det här, än så länge, är kvinnodominerade
            yrken vi får hoppas att den trenden bryts handlar det om att vi
            också behöver få ett företagande inom vård- och omsorgssektorn
            som drivs och etableras av kvinnor som vågar och vill anställa
            fler. Tack vare inte minst regeringens ambitioner med lagen om
            valfrihet ökar möjligheterna att få entreprenöriell verksamhet
            att komma in i välfärdstjänsterna på ett helt annat sätt än när
            Socialdemokraterna styrde och huvudsakligen ville ha offentligt
            driven verksamhet som begränsade möjligheterna att utveckla affärsidéer
            och därmed stimulera unga medarbetare i vård- och omsorgssektorn
            att delta och stimulera sin vidareutveckling. Så småningom hoppas
            jag få se allt fler kvinnor som vill och vågar ta ansvar för att
            utveckla en egendriven vård- eller omsorgsverksamhet.
          </note>
          <note type="speaker">
            Anf. 4 Utbildningsminister JAN BJÖRKLUND (FP):
          </note>
          <note>
            Fru talman! Den diskussion vi har sönderfaller i några olika
            delar. Klarar vi av att på nationell nivå rekrytera tillräckligt
            många till välfärdsutbildningarna? Vill man sedan jobba i den
            sektorn med tanke på anställningsvillkoren? Sedan finns också
            den särskilda dimensionen att vissa delar av landet, till exempel
            den del som interpellanten kommer från, har svårare på detta område
            liksom på flera andra områden att rekrytera kvalificerad arbetskraft.
            Det är olika problem som kräver lite olika lösningar.
          </note>
          <note>
            När det gäller utbildningsvolymerna i Sverige, om vi nu talar
            om sjukvården och äldreomsorgen i första hand, har vi inga som
            helst problem med läkarutbildningarna. Söktrycket är jättestort.
            Vi skulle kunna dubblera antalet platser och fortfarande ha högkvalificerade
            studenter. Det är mer utbildningskvaliteten som skulle lida skada
            av en mycket forcerad utbyggnad. Men vi bygger ut läkarutbildningen
            nu. Där har vi alltså inga problem att totalt sett rekrytera till
            utbildningarna. Det har vi heller inte på sjuksköterskesidan.
            Vi har ett starkt söktryck till sjuksköterskeutbildningarna. Även
            när det gäller interpellantens geografiska hemområde har till
            exempel Umeå universitet ett starkt söktryck till sjuksköterskeutbildningen.
            Vi bygger nu dessutom ut sjuksköterskeutbildningarna över hela
            Sverige för att kunna rekrytera ännu fler.
          </note>
          <note>
            När det däremot gäller den personalkategori som interpellanten
            pekar på, nämligen undersköterskor, är det ett svagt söktryck.
            Det går tillbaka till när den tvååriga utbildningen gjordes treårig.
            Det medförde ett drastiskt fall i utbildningsvolymerna, och söktrycket
            har efter det legat på en mycket lägre nivå. Det är möjligt att
            det var att den blev treårig som påverkade, men det finns en annan
            aspekt på detta också, och det är att medan den tidigare tvååriga
            utbildningen hade en utpräglat medicinsk inriktning målbilden
            var att jobba i sjukvården kom det i stället att bli att målbilden
            var att jobba i äldreomsorgen, och utbildningen döptes om till
            omvårdnadsprogrammet. Vi kan resonera om hur klokt det var. Ungdomar
            väljer som de gör, och den här utbildningen kom att bli betydligt
            mindre attraktiv för ungdomar i och med detta.
          </note>
          <note>
            Det är bakgrunden till att jag har bett Skolverket att titta
            på om vi kan göra vård- och omsorgsprogrammet mer attraktivt.
            I det ligger att ge undersköterskeexamen en särskild inriktning
            för vidareutbildning till sjuksköterska och att faktiskt stärka
            den medicinska profilen, därför att förändringen inom äldreomsorgen
            också går mot att personalen där successivt kommer att få mer
            medicinskt ansvar.
          </note>
          <note>
            Jag tror att det är några delar i att förbättra attraktiviteten
            i detta program. Dock, ska sägas, är vård- och omsorgsprogrammet
            väldigt stort inom vuxenutbildningen. Om man bara tittar på gymnasieskolan
            ser man att det är alldeles för få undersköterskor som utbildas,
            men tittar man på vuxenutbildningens undersköterskeutbildning
            ser man att den är större än gymnasiets i dag. Det behöver inte
            vara fel. Ofta är det personer som kommer från andra länder som
            jobbar som vårdbiträden i äldreomsorgen. Inte sällan är det så,
            men det är naturligtvis också många som kommer från Sverige. De
            jobbar några år, och sedan läser de vidare med den yrkeserfarenhet
            som de då har. Det är naturligtvis inte fel. Tvärtom är det ju
            bra att man har med sig kompetens in i utbildningen. Men långsiktigt
            skulle vi behöva förstärka attraktiviteten även i gymnasiets vård-
            och omsorgsutbildning, och därav detta uppdrag som vi har givit
            Skolverket.
          </note>
          <note type="speaker">
            Anf. 5 MARIA STENBERG (S):
          </note>
          <note>
            Fru talman! Okej, låt oss diskutera gymnasieskolan, yrkesprogrammen
            och min egen yrkeskår undersköterskorna. Jag blir faktiskt lite
            glad när jag hör om utbildningsministerns ambitioner när det gäller
            omvårdnadsprogrammet. Hur det än är finns det en brist. Som jag
            försökte säga orkar vi i glesbygden inte hålla jämn takt med de
            större städerna när det gäller löneutvecklingen. Det handlar inte
            bara om undersköterskor utan också om lärare, sjuksköterskor och
            även läkare.
          </note>
          <note>
            Utbildningsministern har gjort om gymnasieskolan och, lite förenklat,
            delat upp den i två spår. Det ena spåret är yrkesprogrammen, och
            det andra är de högskoleförberedande programmen. Det är meningen
            att yrkesprogrammen ska slussa ett antal unga direkt ut på arbetsmarknaden.
            Det är det som är problemet med till exempel omvårdnadsprogrammet,
            alltså att jobben finns men söktrycket är litet.
          </note>
          <note>
            Unga människor är kloka. Det är inte säkert att man vill vara
            undersköterska i 4550 år. Tröskeln kan också vara för hög när
            man är 3540 år och vill läsa vidare till sjuksköterska, sjukgymnast,
            ingenjör eller vad man nu vill bli om man behöver läsa in ett
            antal ämnen. Jag och mitt parti tror att det inte är bra om yrkesprogrammen
            inte ger behörighet till högskola. Jag vet att det är fritt att
            välja de kurserna, men de följer inte med i grundutbildningen,
            och det är ett bekymmer.
          </note>
          <note>
            Därför blir utbildningsministerns skoldebatt lite uppochnedvända
            världen för mig. Jag sysslar mest med arbetsmarknadspolitik, men
            jag följer skoldebatten lite grann ändå. Utbildningsministern
            agiterar mycket för prov, provtillfällen, kunskap och kärnämnen
            och så vidare hela vägen genom grundskolan.
          </note>
          <note>
            Någonstans där, när det börjar vara tre år kvar tills du ska
            ut i yrkeslivet, tappas det bort när det gäller de unga som väljer
            yrkesprogrammen. Det är mycket märkligt att det i skoldebatten
            inte tas med att om man väljer att bli undersköterska ska man
            senare i livet kunna välja att göra någonting annat. Man kanske
            inte vill jobba i yrket i 40 år.
          </note>
          <note>
            Utbildningsministern brukar säga att vissa ungdomar ska bli skickliga
            yrkesmän och yrkeskvinnor, att alla inte vill bli akademiker.
            Nej, det kanske de inte vill, men det kanske inte heller är till
            hundra procent självklart att du vet exakt vad du vill göra hela
            ditt yrkesverksamma liv när du är 1516 år och ska välja gymnasieprogram.
          </note>
          <note>
            Jag tror inte att uppdelningen på yrkesprogrammen underlättar
            rekryteringen av nya medarbetare till välfärdssektorn, framför
            allt inte till omvårdnadsprogrammet. Därför har jag två frågor,
            eftersom utbildningsministern inte svarade på min förra fråga.
            Varför fullföljer utbildningsministern inte sin skolpolitiska
            debatt om höga kunskapsmål även för dem som går yrkesprogrammen?
            Delar utbildningsministern finansministerns uttalande på SKL-konferensen
            att lönerna borde ned i välfärdssektorn?
          </note>
          <note type="speaker">
            Anf. 6 FINN BENGTSSON (M):
          </note>
          <note>
            Fru talman! Jag tycker att vi nu närmar oss pudelns kärna i den
            här debatten, eller snarare den skillnad som råder mellan Alliansens
            syn på yrkesutbildning och möjligheten att gå vidare i livet och
            Socialdemokraternas utgångspunkt, som är att i princip alla ska
            förberedas för högskola. Det är Socialdemokraternas mål.
          </note>
          <note>
            Jag har själv erfarenhet av att arbeta som vårdbiträde när den
            typen av verksamhet var ganska utbredd i landet. Då upplevde flera
            av mina kolleger det som ett väldigt arbetsamt krav att utbilda
            sig till undersköterska när man i många år hade haft en vårdbiträdesfunktion.
            Det fanns förstås också de som gladde sig åt detta, och det fanns
            vårdbiträden som långt tidigare valt att gå vidare till både sjuksköterske-
            och läkarutbildning.
          </note>
          <note>
            Det speglar hur individer, som jag upplever det, tar sig fram.
            Det finns de som är stolta och glada över att de har en yrkesutbildning
            som inte gör anspråk på behörighet till högre utbildning på universitet.
            Sedan finns det de som har precis den ambitionen, och min uppfattning
            är att de skaffar sig den kompetensen, den behörigheten.
          </note>
          <note>
            Att tvinga alla människor som vill ha en yrkesidentitet nu handlar
            det om vård och omsorg, men i Socialdemokraternas paradigm handlar
            det om all typ av yrkesförberedande utbildning till att ha behörighet
            till högre utbildning, som de kanske aldrig kommer att utnyttja,
            kan kännas som både stressande och som ett krav och någonting
            bortkastat om man inte i stället vill förkovra sig i det yrke
            man faktiskt passionerat har valt.
          </note>
          <note>
            Min erfarenhet av vården och omsorgen, så som den har utvecklats,
            stämmer väl med vad utbildningsministern sade, att söktrycket
            till undersköterskeprogrammet började dala när man tvingade fram
            en längre utbildning. Om det stämmer har i så fall Socialdemokraternas
            politik, att tvinga alla som vill in i ett yrkesprogram att skaffa
            sig högskolebehörighet, blivit en negativ faktor när det gällt
            att rekrytera folk till dessa viktiga yrken. Jag är glad att vi
            försöker hålla den utvecklingen stången.
          </note>
          <note type="speaker">
            Anf. 7 Utbildningsminister JAN BJÖRKLUND (FP):
          </note>
          <note>
            Fru talman! Interpellanten fick det att låta som om söktrycket
            till undersköterskeutbildningen kraftigt sjunkit under min tid
            som utbildningsminister. Det är ett missförstånd. Det sjönk på
            90-talet, efter att utbildningen gjordes treårig och efter att
            man krävde högskolebehörighet för alla. Det sjönk drastiskt. Söktrycket
            till det programmet halverades i flera omgångar under 90-talet.
            Om slutsatsen då är att högskolebehörighet är det avgörande har
            man missat något viktigt när det gäller att dra slutsatser av
            vad som hände på 90-talet.
          </note>
          <note>
            Jag tror att det finns flera aspekter. En är den som jag nämnde,
            att man ändrade inriktning från en mer medicinsk sjukvårdsinriktning
            till en inriktning mot äldreomsorg. Vi kan tycka vad vi vill om
            det, men ungdomar tycker ofta att det är mer spännande med sjukvård
            än med äldreomsorg. Det gjorde att söktrycket sjönk.
          </note>
          <note>
            Uttunningen av undersköterskebegreppet som har skett tror jag
            också är central. Den tidigare tvååriga vårdlinjen var väldigt
            tydlig man blev undersköterska, och den rollen var tydlig. I dag
            är det mycket mer otydligt i vårdsektorn, vilket bland annat beror
            på att vårdbiträdena helt har försvunnit. De allra enklaste arbetsuppgifterna
            utförs plötsligt av undersköterskor i stället för som tidigare
            av vårdbiträdena. Det har med säkerhet bidragit till att undersköterskeyrkets
            attraktionskraft minskat.
          </note>
          <note>
            Det är många förändringar som spelat in. Vi ska inte tro att
            lösningen är att man ska bli universitetskompetent, att det skulle
            pumpa upp söktrycket. Det finns inget som tyder på det. Det var
            när man införde det kravet som söktrycket sjönk.
          </note>
          <note>
            Sedan för interpellanten en mer generell utbildningspolitisk
            debatt om yrkesprogrammen och frågar om man inte ska ha så höga
            mål som möjligt på yrkesprogrammen. Jag tycker att det ligger
            en nedvärdering av yrkeskunskaper i interpellantens resonemang.
            Interpellanten säger att vi från Alliansens sida sänkt kunskapskraven
            på yrkesprogrammen. Det har vi inte alls gjort. Vi har höjt kunskapskraven
            när det gäller yrkeskunskaper, men det ser ni inom Socialdemokraterna
            inte, för ni stirrar er blinda på högskolebehörigheten. Det är
            det enda som räknas. Det är den största nedvärderingen av yrkesprogrammen,
            att man inte räknar yrkeskunskaper. Det enda som räknas är att
            alla ska bli universitetskompetenta. På kuppen slår ni ut rätt
            många ungdomar som inte mäktar med att bli universitetskompetenta.
            Det är vad ni gör på kuppen.
          </note>
          <note>
            Jag delar verkligen Finn Bengtssons synpunkter. När jag möter
            mina europeiska kolleger, utbildningsministrarna i EU, sitter
            nästan alla med ungefär samma problem ett sjunkande intresse för
            yrkesutbildningar under några årtionden. Det beror på att i alla
            dessa länder, i hela västvärlden, har en stark trend varit att
            alla måste bli högskolebehöriga. Det är det enda som räknas. Alla
            ska gå på universitet i framtiden, de andra jobben försvinner
            nog. Men nu upptäcker vi att de inte försvinner, att de finns
            kvar. De kanske är färre, men de finns kvar. Universitetskompetens
            kan inte vara det enda som räknas.
          </note>
          <note>
            Nu inrättar vi från regeringens sida lärlingsutbildningar. Vi
            inrättar yrkeshögskola, yrkesvux, en ny yrkeslärarutbildning.
            Vi gör en lång rad reformer på yrkesutbildningsområdet, som i
            årtionden försummades i Sverige. Allt var nämligen fokuserat på
            att alla skulle gå på universitetet. Så kan det inte vara. Samhället
            fungerar inte om alla är akademiker. Dessutom vill inte alla bli
            akademiker. Kräver man att alla ska bli det kommer många att slås
            ut. Det är vad som sker. Tro därför inte att det är det som är
            svaret.
          </note>
          <note>
            Jag håller helt med interpellanten om att vi måste öka attraktionskraften
            i vård- och omsorgsprogrammet. Det är inte en utbildningspolitisk
            fråga, utan vårdsektorn, landstingen Norrbottens och Västerbottens
            läns landsting som vi i huvudsak talar om måste fundera över sin
            roll som arbetsgivare, ifall de sitter kvar i stelbenta gamla
            organisationer som behöver förnyas, och se till att ha anställningsvillkor
            som gör yrket attraktivt. Skolväsendet löser inte alla problem,
            men att kräva att alla ska bli akademiker är inte lösningen.
          </note>
          <note type="speaker">
            Anf. 8 MARIA STENBERG (S):
          </note>
          <note>
            Fru talman! Nej, jag kräver inte att alla ska bli akademiker.
            Däremot är det bra om man har den möjligheten ifall man vill det
            senare i livet.
          </note>
          <note>
            Det är lite intressant att höra att vi tvingade fram en längre
            gymnasieutbildning och att söktrycket på omvårdnadsprogrammet
            därför blev lägre. Det tål att synas i kanten. Däremot tror jag
            att utbildningsministern har rätt när han säger att en orsak kan
            vara att omvårdnadsprogrammet gått från att vara medicinskt inriktat
            till att mer riktas mot omvårdnadssidan. Precis som utbildningsministern
            säger tycker unga att medicin är mer spännande än omvårdnad.
          </note>
          <note>
            Om man då som undersköterska senare i livet upptäcker att nej,
            jag vill bli sjuksköterska eller lärare eller någonting annat
            som kräver en universitetsutbildning är det praktiskt och bra
            att den möjligheten finns i ryggsäcken, att den funnits med sedan
            gymnasieskolan. Vi tror att det är bra att man rustar de unga
            för den framtid de är på väg mot.
          </note>
          <note>
            Sverige har en jättehög ungdomsarbetslöshet, närmare 25 procent.
            I förhållande till jämförbara länder har vi en skyhög ungdomsarbetslöshet.
            Det kan inte vara någon större överraskning för utbildningsministern
            att det är så. En del av jobben finns i välfärdssektorn. Jag tvivlar
            på att yrkesprogrammen med den förändring som skett har gjort
            dem mer attraktiva. Om ambitionen varit att få fler att söka exempelvis
            till omvårdnadsprogrammet tvivlar jag på att man genom att sänka
            kunskapskraven och rikta in sig på yrkeskunskaperna, som utbildningsministern
            säger, gjort det mer attraktivt för unga att jobba i yrket.
          </note>
          <note>
            Sedan skulle jag kunna ha en lång debatt om själva yrket, men
            det räcker inte min talartid till.
          </note>
          <note type="speaker">
            Anf. 9 Utbildningsminister JAN BJÖRKLUND (FP):
          </note>
          <note>
            Fru talman! Det är väl ändå bra om vi har något att stödja oss
            på när vi kastar ur oss påståenden.
          </note>
          <note>
            När det gäller att ungdomsarbetslösheten skulle bero på min gymnasiereform
            har de första eleverna inte ens gått ur det nya gymnasiet, för
            det första. För det andra kom det häromdagen en stor forskningsrapport
            från Institutet för arbetsmarknads- och utbildningspolitisk utvärdering,
            IFAU. De skulle hitta förklaringar till varför den svenska ungdomsarbetslösheten
            är hög för det är den.
          </note>
          <note>
            IFAU pekar ut det treåriga gymnasiet med krav på högskolebehörighet
            som en avgörande faktor för att Sverige har en högre ungdomsarbetslöshet.
            Bakgrunden till det är inte den interpellanten säger, alltså att
            det är bra om alla har med sig kunskaper. Det håller jag med om
            om alla grejade att läsa in högskolebehörighet vore det fantastiskt;
            då är det en jättebra reform. IFAU konstaterar dock att det har
            skapat en massutslagning att alla ska tvingas läsa in akademisk
            behörighet. Alla måste inte bli akademiker, men alla ska tvingas
            läsa in akademisk behörighet i er gymnasieskola.
          </note>
          <note>
            Det har skapat en massutslagning. En tredjedel av varje årskull
            når inte målen, och så har det varit i 20 år. Det är därför vi
            gör om gymnasiet. Enligt IFAU är detta orsaken. Att säga att den
            gymnasiereform den här regeringen har genomfört har orsakat ungdomsarbetslösheten
            förstår jag inte hur man får ihop, för de första eleverna har
            inte ens gått ur det nya gymnasiet. Det är den gamla gymnasieskolan,
            som vi nu lämnar, som är huvudorsaken till ungdomsarbetslösheten
            enligt IFAU.
          </note>
          <note>
            Fru talman! Vi behöver öka attraktionskraften i vårdutbildningarna.
            Det pågår ett arbete, och regeringen har gett ett uppdrag till
            Skolverket. Jag delar uppfattningen att vård- och omsorgsprogrammet
            måste bli mer attraktivt, och jag har redogjort för de förändringar
            vi planerar. Jag uppfattade att interpellanten höll med om flera
            av dem. Sedan får vi ta ställning till förslagen när de kommer
            från våra myndigheter. Det ligger naturligtvis också ett ansvar
            hos landsting och kommuner att göra dessa yrken attraktiva när
            det gäller anställningsvillkor och annat.
          </note>
          <note>
            Överläggningen var härmed avslutad.
          </note>
          <note>
            6 § Svar på interpellation 2012/13:430 om attraktiva yrkesprogram
            för jobb
          </note>
          <note type="speaker">
            Anf. 10 Utbildningsminister JAN BJÖRKLUND (FP):
          </note>
          <note>
            Fru talman! Fredrik Lundh Sammeli har frågat mig vilka initiativ
            jag tänker ta så att de nya yrkesprogrammen rustar unga människor
            både för yrkeslivet och för kommande behov av studier.
          </note>
          <note>
            Sverige behöver yrkesutbildning av hög kvalitet för att klara
            den globala konkurrensen. Gymnasieskolans yrkesprogram utgör en
            viktig del av den nationella kompetensförsörjningen. Yrkesutbildningarna
            ska hålla hög kvalitet, leda till skicklighet i yrket och möjliggöra
            en övergång till arbetslivet direkt efter examen. Samtidigt får
            inga program utgöra återvändsgränder, och alla elever ska erbjudas
            möjlighet att förbereda sig för vidare studier.
          </note>
          <note>
            Därför finns det i dag en rättighet för eleverna på yrkesprogrammen
            att inom gymnasieskolan skaffa sig grundläggande behörighet till
            högre utbildning. Skolverket arbetar för närvarande, på regeringens
            uppdrag, med att förändra vilka kurser som huvudmännen får erbjuda
            eleverna på de olika yrkesprogrammen, i syfte att det på samtliga
            yrkesprogram ska vara möjligt att erhålla grundläggande behörighet
            inom ramen för 2 500 gymnasiepoäng. Dessutom har den som har yrkesexamen
            rätt att senare läsa in den grundläggande behörigheten inom ramen
            för den kommunala vuxenutbildningen.
          </note>
          <note>
            Jag vill också upplysa Lundh Sammeli om att Skolverket i sin
            senaste lägesbedömning konstaterar att man för närvarande inte
            har kunskap om orsakerna till ungdomars gymnasieval.
          </note>
          <note>
            De senaste åren har regeringen vidtagit en rad åtgärder som syftar
            till att öka kvaliteten i yrkesprogrammen och därmed även attraktionskraften.
            Låt mig nämna några av regeringens insatser. Skolverket har fått
            resurser för att genomföra insatser för att höja kvaliteten i
            det arbetsplatsförlagda lärandet. Satsningar görs för att utbilda
            handledare på arbetsplatserna och för att öka antalet yrkeslärare
            med lärarexamen. Skolinspektionen och Statens skolverk har fått
            permanent ökade anslag för att kunna öka sitt fokus på yrkesutbildning.
          </note>
          <note>
            Avslutningsvis vill jag peka på att det tar tid innan åtgärderna
            ger effekt i form av något slags kraftigt märkbar ökad andel sökande
            till yrkesprogrammen och i form av färre avhopp och ökad genomströmning.
            Yrkesprogrammens kvalitet och attraktionskraft är en prioriterad
            fråga, och jag följer utvecklingen noga.
          </note>
          <note type="speaker">
            Anf. 11 FREDRIK LUNDH SAMMELI (S):
          </note>
          <note>
            Fru talman! Jag får börja med att tacka utbildningsministern
            för svaret på min interpellation om attraktiva yrkesprogram för
            jobb. Jag har ställt interpellationen utifrån att Sverige behöver
            yrkesutbildningar som har hög status och intresserar ungdomar.
          </note>
          <note>
            I svaret som utbildningsministern ger finns en del bra delar,
            men verkligheten ser ju lite annorlunda ut. De två senaste åren
            visar på en skrämmande utveckling åt ett helt annat håll och den
            debatten har pågått under lång tid nämligen att andelen elever
            på gymnasiets yrkesprogram har minskat ganska radikalt. Vi kan
            alltid diskutera vad bakgrunden till raset är, men ett ras på
            18 procent på två år är det.
          </note>
          <note>
            Svenskt Näringsliv, LO, lärarfacken, elevorganisationerna och
            många andra pekar på problemen. En undersökning Svenskt Näringsliv
            gjorde visar också att 25 procent av de elever som i dag går på
            högskoleförberedande program aktivt har valt bort yrkesprogrammen
            eftersom de inte ger högskolebehörighet. Jag kan bara tolka flykten
            från yrkesprogrammen som ett underkännande av regeringens gymnasiereform,
            som trädde i kraft 2011, och som att ministern och regeringen
            tänkte fel på den punkten.
          </note>
          <note>
            Sedan gymnasiereformen genomfördes tappar nämligen yrkesprogrammen
            över hela landet elever, och en hel del program tvingas lägga
            ned. En rektor jag själv träffade på fordonsprogrammet hemma i
            mitt län, i Kalix, tycker jag på ett enkelt sätt fångade vad det
            hela handlar om: Man vet inte vad man kommer att drömma om i morgon
            och vill därför ha högskolebehörighet med sig i bagaget.
          </note>
          <note>
            Skolverkets analys är väl inne på detsamma, alltså att en trolig
            förklaring till elevtappet är att den automatiska behörigheten
            till högskolestudier är borttagen och att dörren till högskolan
            upplevs som stängd. Ungdomar vill inte göra ett utbildningsval
            som begränsar framtida möjligheter att göra andra val. Det är
            någonting som också försvårar möjligheten till karriärbyte längre
            fram i livet.
          </note>
          <note>
            Ministern pekar i sitt svar på att möjligheten finns att läsa
            in behörigheten. Det är en verklighet som stämmer, men det är
            också väldigt många elever som pekar på svårigheten och det tuffa
            i att lyckas med det parallellt med den utbildning man går. Det
            är många som har varnat för utvecklingen och också lyfter fram
            någonting från SKL som jag tycker är viktigt att ha med sig i
            debatten, nämligen att rågången mellan era yrkesutbildningar och
            högskoleutbildningar inte är särskilt bred. Utvecklingen ligger
            i stället någonstans däremellan.
          </note>
          <note>
            I svaret på interpellationen riktar utbildningsministern in sig
            på en rad åtgärder som regeringen har vidtagit. Mina funderingar,
            med anledning av frågan i interpellationen, är: Finns det fler
            initiativ ministern avser att ta, eller är ministern nöjd med
            de yrkesutbildningar vi i dag har? Vad är det som har fått utbildningsministern
            att ändå ändra sig på punkten att tillföra möjligheten att läsa
            in högskolebehörighet inom befintligt program och befintliga poäng?
          </note>
          <note type="speaker">
            Anf. 12 ROGER HADDAD (FP):
          </note>
          <note>
            Fru talman! Jag vill också tacka statsrådet Björklund för svaret,
            som pekar på utvecklingsmöjligheter för de nya yrkesprogrammen
            i gymnasiet.
          </note>
          <note>
            Det är intressant att återigen ta del av denna debatt. Den förs
            nästan varje vecka, vilket absolut pekar på att det finns ett
            jätteintresse. Det handlar inte minst om arbetsmarknadspolitiken,
            men vi landar alltid i utbildningspolitiken som grund för hur
            det sedan går för våra ungdomar och vuxna i arbetslivet.
          </note>
          <note>
            När man lyssnar på Fredrik Lundh Sammeli och hör oron för söktrycket
            till yrkesprogrammen kan man tro att det kanske är sant det kanske
            är så att den automatiska, grundläggande behörigheten påverkar
            ungdomarnas möjligheter att välja någonting annat. Låt oss då
            vrida tillbaka klockan till när Socialdemokraterna och Fredrik
            Lundh Sammeli styrde politiken och den gamla gymnasieskolan, som
            varade fram till hösten 2011.
          </note>
          <note>
            Tittar vi på resultaten våren 2011 på nationell nivå var det
            40 procent som gick yrkesprogrammet som inte fick med sig något
            slutbetyg efter tre år. På de program där eleverna skulle ges
            högskoleförberedande behörighet var det 25 procent som lämnade
            efter tre år utan slutbetyg.
          </note>
          <note>
            Den gamla gymnasieskolan var en treämnesskola. Det räckte med
            matte, svenska och engelska för att antas. Nu har det höjts till
            åtta ämnen. Det är grundskolans medskick in i gymnasiet som har
            påverkat kvaliteten. Vi har höjt intagningskraven. Det är fler
            praktiska moment. Det är mer tid ute på en arbetsplats.
          </note>
          <note>
            Låt mig en gång för alla säga att det inte är ett program för
            skoltrötta elever. Yrkesprogram är någonting viktigt. Det är någonting
            som branschen och inte minst småföretagen efterfrågar. De skriker
            efter den kompetensen.
          </note>
          <note>
            Fredrik Lundh Sammeli inleder med att fråga hur vi ska rusta
            ungdomarna, och han landar i grundläggande högskolebehörighet.
            Skolverket, inte Folkpartiet, har tagit fram fakta om hur eleverna
            presterat tre år efter att ha gått i den gamla gymnasieskolan.
          </note>
          <note>
            Det var 40 procent som lämnade er gymnasieskolas yrkesprogram
            utan slutbetyg. De fick inte någon grundläggande behörighet. De
            hamnade i vuxenutbildningen och hos Arbetsförmedlingen. De har
            kostat samhället, och kostar fortfarande samhället, massor med
            pengar för att lappa och laga.
          </note>
          <note>
            Det finns två vägval. Antingen gör man om yrkes- och lärlingsutbildningen
            så att eleverna lämnar gymnasieskolan med en fullständig gymnasieutbildning
            och får inträde in i arbetslivet, eller så fortsätter eleverna
            med studieförberedande, kompletterar inom vuxenutbildningen och
            läser vidare på högskolan.
          </note>
          <note>
            Varför drar Socialdemokraterna inga slutsatser av den gamla gymnasieskolan?
            Hela er argumentation bygger på att allting fungerade perfekt
            i det gamla upplägget. Det är precis det som era kolleger i utbildningsutskottet,
            där jag är ledamot, står och säger i kammaren. De vill gå tillbaka
            till den gamla gymnasieskolan. Det säger vi nej till.
          </note>
          <note type="speaker">
            Anf. 13 MARIA STENBERG (S):
          </note>
          <note>
            Fru talman! Jag skulle vilja ställa en fråga till utbildningsministern.
            En ganska väsentlig del av yrkesprogrammen är att du får lära
            dig yrket med arbetsplatslärandet och den praktik du gör på en
            arbetsplats. I dag innebär vissa yrkesprogram till vissa yrken
            att du ska gå ganska många timmar på en arbetsplats innan du får
            ut din licens och blir licensierad yrkesman.
          </note>
          <note>
            Vi vet att arbetsplatserna i dag är pressade. Det är slimmade
            organisationer, pressade arbetsscheman, och så vidare. Det är
            inte bara yrkesprogrammens unga som behöver arbetsplatserna för
            att bli fullgoda anställbara medarbetare. De ska upplåta praktikplatser
            till långtidsarbetslösa, sjuka, nya svenskar, och så vidare.
          </note>
          <note>
            Ovanpå det behöver arbetsplatserna ha väldigt skickliga handledare.
            Jag vet att utbildningsministern har sagt att man har avsatt pengar
            för det. Men det känns ibland som att skolan och arbetsplatserna
            inte riktigt lever i samma värld. Det innebär att det blir svårt
            för unga att få en praktikplats som gör att de blir anställbara
            i slutänden.
          </note>
          <note>
            Vi är överens om att målet är att de som går ut yrkesprogrammen
            ska bli anställbara på en arbetsplats. Men arbetsplatserna är
            i dag trängda, och arbetslivet är hårt.
          </note>
          <note>
            Jag har en fråga till utbildningsministern. Hur ser han på möjligheten
            i den nya gymnasieutbildningen och yrkesprogrammen att tillgodose
            den del av arbetsplatslärandet som eleverna behöver ha så att
            de kommer ut på arbetsmarknaden och är anställbara?
          </note>
          <note type="speaker">
            Anf. 14 Utbildningsminister JAN BJÖRKLUND (FP):
          </note>
          <note>
            Fru talman! Jag ska svara på den frågan. Jag ska dock börja med
            interpellantens frågor.
          </note>
          <note>
            En tredjedel av varje årskull i det hittillsvarande, socialdemokratiska
            gymnasiet så många ungdomar var det, lägg siffran på minnet har
            slagits ut varje år. Om en årskull är 120 000 ungdomar, som kan
            vara ett genomsnitt de senaste 20 åren, har uppåt 40 000 av dem
            inte fullföljt gymnasiet.
          </note>
          <note>
            Jag kan vänta ett tag medan interpellanten lyssnar klart på den
            nu som talar till honom.
          </note>
          <note>
            Det är en tredjedel av varje årskull, upp till 40 000 ungdomar
            varje år, som inte har nått målen. De blev aldrig högskolebehöriga.
            De har slagits ut. Många av dem hoppade av helt och hållet. Andra
            gick färdigt men nådde inte målen och blev underkända. Det är
            vad ni nu vill ha tillbaka.
          </note>
          <note>
            Det var inte en gymnasieskola för alla, som det hette när Göran
            Persson införde den. Det var en gymnasieskola med en av de största
            utslagningsmekanismerna i västvärlden.
          </note>
          <note>
            Jag påpekade i en tidigare debatt att IFAU, det forskningsinstitut
            som har att utvärdera arbetsmarknadspolitik och utbildningspolitik
            i Sverige, pekar på att den treåriga gymnasieskolan med krav på
            alla att bli högskolebehöriga är en av de viktigaste förklaringarna
            till att Sverige har en högre ungdomsarbetslöshet än andra länder.
          </note>
          <note>
            Det bör interpellanten i sitt nästa inlägg förhålla sig till
            när han kräver att vi ska återinföra detta krav som har slagit
            ut så många ungdomar. Det låter jämlikt att alla ska bli universitetskompetenta.
            Men inte ett enda land mer än Sverige har kommit på tanken att
            hela befolkningen ska bli universitetsbehörig.
          </note>
          <note>
            Det vore bra om det fungerade i verkligheten. Jag förstår ambitionen.
            Men är det värt det när så många slås ut? Vi gör nu försök att
            ändra så att fler ska kunna fullfölja gymnasiet. Det räcker inte
            med att 100 procent av ungdomarna börjar gymnasiet. De ska gå
            färdigt och ta en examen.
          </note>
          <note>
            Problemet ligger i att den som hoppar av och slås ut inte får
            något slutbetyg. Arbetsgivare blir väldigt tveksamma att anställa
            den personen. Personen har inget kompetensbevis och ingen examen.
            Man vet inte om personen klarar av att sköta ett jobb. Personen
            klarade inte av att sköta utbildningen. Så resonerar många arbetsgivare.
          </note>
          <note>
            Detta är en viktig orsak till den höga ungdomsarbetslösheten.
            Det måste ni förhålla er till när ni nu kräver att det gamla gymnasiet
            ska komma tillbaka. Jag är inte säker på att den reform vi har
            lagt fram i varje detalj är rätt. Men detta avgörande vägval är
            rätt. Vi kan inte kräva att alla i ett land ska bli universitetskompetenta.
          </note>
          <note>
            Det finns justeringar vi måste göra. Det kan finnas mer. Det
            är möjligt att vi till och med måste gå längre i differentieringar
            av olika utbildningar. Men att återinföra kravet på att alla i
            Sverige ska bli akademiskt behöriga med påföljd att en tredjedel
            varje år slås ut är en omänsklig syn på ungdomar.
          </note>
          <note>
            Vad är det som har hänt i söktrycket? Några program har minskat.
            Det har minskat för flera av de yrkestekniska programmen. I gengäld
            har det ökat kraftigt för det nya teknikprogrammet. På det nya
            teknikprogrammet kan man läsa in ett fjärde år och bli gymnasieingenjör.
            Det har tagit elever från några av de yrkestekniska programmen.
            Det är vad som har hänt.
          </note>
          <note>
            Är det dåligt? Industrin jublar i själva verket över att teknikprogrammet
            ökar. Vi kan nästan börja ifrågasätta om några av de yrkestekniska
            programmen ska vara kvar. Att teknikprogrammet ökar och att fler
            vill bli gymnasieingenjörer är det man har önskat. Det är mycket
            mer avancerat att vara industriarbetare i dag än vad det var på
            1950-talet. Det är ingen tvekan om det.
          </note>
          <note>
            Det är den stora förändringen i söktrycket som interpellanten
            väcker sin interpellation utifrån. De yrkestekniska programmen
            har minskat. De eleverna har i stället gått till ett teknikprogram.
            Det är väl bra? Industrin tycker att det är bra.
          </note>
          <note type="speaker">
            Anf. 15 FREDRIK LUNDH SAMMELI (S):
          </note>
          <note>
            Fru talman! Jag ser med stor oro på att ansökningarna minskar
            samtidigt som det finns ett sådant stort behov av nya medarbetare
            i de yrken som programmen borde rusta för och utbilda till.
          </note>
          <note>
            Om jag går tillbaka till mitt eget hemlän Norrbotten finns där
            en efterfrågan på yrkesutbildad personal. Många företag har svårt
            att rekrytera personal med rätt kompetens. Därför är yrkesutbildningar
            som är attraktiva för unga människor i dag och som är bra även
            för framtiden helt avgörande för Norrbotten och för vårt land.
          </note>
          <note>
            Det är inte bara sakfrågan i sig som gör mig orolig utan också
            sättet att se på samhället och helheten. Bristande studieresultat,
            minskat antal sökande till yrkesprogrammen och en växande ungdomsarbetslöshet
            kan inte längre ses som ett individuellt problem. Det handlar
            om den enskilda människans framtid men också om Sveriges konkurrenskraft
            och möjlighet som nation.
          </note>
          <note>
            Utvecklingen på arbetsmarknaden har ministern själv varit inne
            på. Det går mer och mer från traditionellt väldefinierade yrken
            till en bredare yrkesroll där också behovet av ett livslångt lärande
            är tydligt. Då går det inte att bygga återvändsgränder i svensk
            skolpolitik.
          </note>
          <note>
            Kritiken mot regeringens skolpolitik är bred. Man behöver bara
            googla för att ha dagar av läsning, och bilden som framkommer
            är tydlig. Det handlar om en nedåtgående spiral; för få söker
            och kvaliteten sjunker. Samtidigt har företag svårt att hitta
            de personer de söker.
          </note>
          <note>
            Återförandet av högskolebehörigheten är en viktig del, men det
            är inte allt. Den stora frågan är hur vi ska kunna säkerställa
            attraktiv utbildning som möter branschernas behov av medarbetare
            med rätt kompetens. Det är det debatten behöver handla om.
          </note>
          <note>
            Vi kan alltid gå tillbaka och se hur det har sett ut tidigare,
            men såvitt jag vet har ingen annan utbildningsminister fått förtroendet
            att sitta så länge som utbildningsminister Björklund.
          </note>
          <note>
            Det är nu vi bygger grunden för framtiden. Det handlar om att
            blicka framåt och titta på vad vi behöver förändra i den svenska
            skolpolitiken för att den ska bli ännu bättre. Det är en stor
            utmaning när bransch efter bransch pekar på att man har svårt
            att hitta personal med rätt kompetens och kunskap.
          </note>
          <note>
            Färre och färre unga människor väljer yrkesprogrammen samtidigt
            som vi har en arbetsmarknad som inom de kommande åren kommer att
            ha ett stort behov av att anställa nya människor.
          </note>
          <note>
            Vi behöver också titta på de yrkesprogram vi har. Här är avhoppen
            rätt många; man byter program och lämnar även dagens gymnasieskola
            utan slutbetyg. Kopplingen till arbetsmarknaden är dessutom alltför
            dålig.
          </note>
          <note>
            Vad tänker ministern göra utöver de uppräkningar av all förträfflig
            politik som han och regeringen har genomfört? Finns det fler områden
            där ministern vill genomföra förändringar för att säkerställa
            attraktiva yrkesprogram för jobb?
          </note>
          <note type="speaker">
            Anf. 16 ROGER HADDAD (FP):
          </note>
          <note>
            Fru talman! Nyligen presenterades ett delbetänkande av före detta
            generaldirektör Per Thullberg där han bland annat skriver att
            det har varit hyfsat lätt att få igenom, implementera, regeringens
            skolreformer eftersom de har varit efterfrågade. Det gäller speciallärarutbildningen,
            lärarutbildningen, matematiksatsningen och så vidare. Det är alltså
            inte så att alla tycker att skolreformerna inte är bra.
          </note>
          <note>
            I Spanien, Sverige och Finland, som jag nyligen har besökt, har
            man helt skilda förklaringar till ungdomsarbetslösheten. I Finland
            och Spanien säger man inte att den beror på utbildningssystemet,
            men det säger man i Sverige. Då är det vårt ansvar som politiker
            att göra något åt det.
          </note>
          <note>
            Jag har några kommentarer till Fredrik Lundh Sammelis interpellation
            och inlägg. I den gamla socialdemokratiska skolan användes yrkesprogrammen
            som en uppsamlingsplats för skoltrötta ungdomar, i huvudsak killar.
            Bara det är ett feltänk. Var man obehörig hamnade man på IV-programmet.
            Var man behörig men inte ville läsa samhällsvetenskapligt program
            gick man fordonstekniskt program. Många fick visserligen jobb
            när de lämnade bygg eller fordon, men de fick aldrig slutbetyg.
            Varför ska de inte få ett slutbetyg? Det är ju grundläggande.
          </note>
          <note>
            Tittar vi på övergångsfrekvensen när det gäller att gå från yrkesprogram
            till universitet och högskola, vilket är ert utbildningspolitiska
            mål, är den 1015 procent på yrkesprogram men 8095 procent på studieförberedande
            program.
          </note>
          <note>
            Innan ni drar förhastade slutsatser måste ni titta på fakta,
            på varför ungdomarna har valt som de har gjort och vart de sedan
            har tagit vägen.
          </note>
          <note type="speaker">
            Anf. 17 MARIA STENBERG (S):
          </note>
          <note>
            Fru talman! Jag ska fatta mig kort, för jag såg att utbildningsministern
            så gärna ville ge sig in i debatten med interpellanten och ska
            därför ge honom möjlighet till det.
          </note>
          <note>
            Jag är dock fortfarande intresserad av att utbildningsministern
            utvecklar detta: I det stressiga och pressade arbetsliv vi ser
            i dag, där det i vissa yrkeskategorier är hårt styrt medan det
            i andra är mycket flexibelt, ska också yrkesprogrammens unga ha
            sin del av kakan på arbetsplatserna för att kunna fullfölja sitt
            arbetsplatsförlagda lärande. En del i detta är att ha en välutbildad
            handledare.
          </note>
          <note>
            Men hur ser utbildningsministern på möjligheten att öppna arbetsplatserna
            för det arbetsplatsförlagda lärandet? Min son gick försöksprogrammet
            på lärlingsutbildningen, och det var en historia för sig. Han
            blir nog aldrig sig själv igen, tänkte jag nästan säga, för hans
            arbetsplatsförlagda lärande fungerade inte alls.
          </note>
          <note>
            Kan ministern utveckla hur han ser på det arbetsplatsförlagda
            lärandet när yrkeslivet är så pressat som det är i dag?
          </note>
          <note type="speaker">
            Anf. 18 Utbildningsminister JAN BJÖRKLUND (FP):
          </note>
          <note>
            Fru talman! När det gäller den sista frågan är det precis som
            Maria Stenberg beskriver. Det är ofta svårt för skolorna att tränga
            in med praktikplatser i olika former på gymnasiet kallas det arbetsplatsförlagt
            lärande. Det gäller inte bara gymnasiet utan en lång rad utbildningsformer
            och arbetsmarknadspolitiska åtgärder som medför praktiktjänstgöring
            på arbetsplats.
          </note>
          <note>
            Två saker gäller. Det ena är att vi gemensamt måste kräva av
            alla arbetsgivare i både näringsliv och offentlig sektor att de
            ställer upp. Det är deras framtida medarbetare. Ibland är attityden:
            Skolan får utbilda, och sedan tar vi hand om dem. Men arbetsgivarna
            har ett delansvar.
          </note>
          <note>
            Det andra är att vi med olika typer av insatser, både ekonomiska
            stimulanser och utbildning av handledare, hela tiden måste förbättra
            detta. Jag delar uppfattningen att det är en utmaning.
          </note>
          <note>
            Så till interpellanten. För ett tag sedan hörde jag Socialdemokraternas
            finanspolitiska talesperson Magdalena Andersson räkna upp länder
            i Europa med lägre ungdomsarbetslöshet än Sverige. Det var bland
            annat Österrike, Tyskland, Danmark och Nederländerna.
          </note>
          <note>
            Dessa länder har en sak gemensamt: De har yrkesutbildningar som
            är mycket mer yrkesorienterade än de svenska. De har i huvudsak
            lärlingssystem. De har inte ens kommit på tanken att kopiera Sverige
            och införa krav på högskolebehörighet.
          </note>
          <note>
            Nästa gång jag möter mina kolleger från dessa länder, och några
            har socialdemokratiska regeringar, kan jag fråga å interpellantens
            vägnar om de har tänkt tanken att införa högskolebehörighet. Jag
            lovar interpellanten att de kommer att gapflabba. De tänker inte
            ens tanken. Dessa länder har lägre ungdomsarbetslöshet för att
            de har lärlingsutbildning.
          </note>
          <note>
            Bryggan mellan skolan och arbetslivet, som Maria Stenberg nyss
            talade om, uppstår per automatik när man har lärlingssystem. Lärlingssystemet
            är bryggan. Man lär sig yrket, och om man klarar lärlingsutbildningen
            blir man dessutom ofta anställd på arbetsplatsen.
          </note>
          <note>
            Det är i denna riktning vi behöver gå. Att totalakademisera yrkesutbildningarna
            är helt fel spår. Inget av de länder som har lägre ungdomsarbetslöshet
            har valt denna väg. Sverige har högre ungdomsarbetslöshet för
            att Sverige har valt en annan väg, och den försöker vi nu stegvis
            söka oss bort från.
          </note>
          <note>
            Men precis som interpellanten säger ska alla ha möjlighet att
            gå vidare till högre utbildning. Det tycker jag också, och så
            är reformen konstruerad. Man ska ha möjligheten att läsa in högskolebehörighetsgivande
            ämnen både under utbildningen och efteråt.
          </note>
          <note>
            Jag noterade några intressanta ordval hos interpellanten. Interpellanten
            hänvisar till samtal med elever som går yrkesprogram och väljer
            att läsa till de högskolebehörighetsgivande kurserna, och interpellanten
            säger att det är ganska tufft. Just det, men interpellantens slutsats
            är att kräva att det ska vara obligatoriskt. Men det kommer att
            slå ut fler.
          </note>
          <note>
            Att läsa in högskolebehörighet, som vi har som ett frivilligt
            tillval och som interpellanten själv säger är tufft, vill ni göra
            obligatoriskt. Det ökar utslagningen.
          </note>
          <note>
            Det är precis den väg som de länder i Europa som har lägre ungdomsarbetslöshet
            inte har valt. De har gått mycket längre och tycker att de steg
            jag tar är mesiga. De tycker att man ska ha lärlingssystem och
            att det ska vara yrkesinriktat, men det ska inte vara så mycket
            krav på obligatoriska högskoleförberedande ämnen. Den reform vi
            har genomfört är en västanfläkt i jämförelse med de andra länderna,
            och de länderna har mycket lägre ungdomsarbetslöshet. Målet måste
            väl ändå vara att ungdomarna ska få jobb?
          </note>
          <note type="speaker">
            Anf. 19 FREDRIK LUNDH SAMMELI (S):
          </note>
          <note>
            Fru talman! Sverige behöver yrkesutbildningar med hög status
            som intresserar ungdomar. Där verkar jag och ministern ha en gemensam
            syn.
          </note>
          <note>
            Kvaliteten behöver höjas. Yrkesprogrammen behöver leda till högskolebehörighet,
            och en övergång till en arbetsmarknad med attraktiva arbetsvillkor
            måste säkerställas.
          </note>
          <note>
            En del av de elever jag träffar tycker att det är tufft att förutom
            det program de läser också läsa in det som tidigare ingick. Frågan
            är om det är bättre att sänka ambitionerna än att hitta vägar
            för att göra högskolebehörighet till en naturlig del av den svenska
            utbildningen.
          </note>
          <note>
            Ganska stora delar av ministerns anföranden här har gått ut på
            att rikta kritik mot och klanka ned på den socialdemokratiska
            politiken och vår målsättning. Nu är det dock inte vi som styr.
            Det intressanta är att höra vad utbildningsministern själv har
            för målsättning när det gäller hur många som ska läsa vidare till
            högre utbildningar. I den verklighet och den utveckling vi ser,
            vad ser utbildningsministern för saker kvar att göra för att säkerställa
            att Sverige har attraktiva yrkesprogram som många söker och som
            ger en snabb övergång ut i arbetslivet?
          </note>
          <note type="speaker">
            Anf. 20 Utbildningsminister JAN BJÖRKLUND (FP):
          </note>
          <note>
            Fru talman! Precis före den här debatten hade vi en annan interpellationsdebatt,
            som handlade om vård- och omsorgsprogrammet. Det är, skulle jag
            säga, det yrkesprogram där det verkligen är rekryteringsproblem.
            Det har ganska lite att göra med hur gymnasieskolan är konstruerad.
            I varje fall har det väldigt lite att göra med den gymnasiereform
            vi nu genomfört. Det stora fallet för vård- och omsorgsprogrammet
            skedde på 90-talet, när man gjorde det treårigt, högskoleförberedande
            och mera äldreomsorgsinriktat i stället för sjukvårdsinriktat.
            Det var då det föll. Det är för få ungdomar som vill gå in på
            vård- och omsorgsprogrammet. Det har säkert att göra också med
            hur man upplever att jobba i den sektorn. Det är inte bara hur
            skolväsendet är konstruerat, utan det är hur sektorn uppfattas
            av ungdomar som arbetsplats för resten av livet.
          </note>
          <note>
            Vi behöver också fundera över de tekniska utbildningarna. På
            grund av den tekniska utvecklingen moderniseras yrkeslivet i några
            av de yrkestekniska branscherna snabbt. När interpellanten frågar
            mig om vi är färdigreformerade är mitt svar att vi förmodligen
            aldrig blir det. Det kommer alltid att finnas förändringar och
            förbättringar som behöver göras på grund av att arbetslivet utvecklas
            och att man vinner erfarenhet. Plötsligt blir det trender för
            ungdomar att söka på ett visst sätt, och så måste vi justera utbildningarna
            så att de mer motsvarar arbetsmarknadens behov, så färdigreformerat
            tror jag aldrig att det blir. Det finns alltid mer att göra.
          </note>
          <note>
            Det vi nu behöver koncentrera oss på är vård- och omsorgsprogrammet
            och möjligen också de yrkestekniska utbildningarna. Det är där
            jag vill att vi tänker vidare och går vidare i utvecklingen.
          </note>
          <note>
            Jag vill däremot inte gå tillbaka till en gymnasieskola där en
            tredjedel av varje årskull slogs ut. Det var ett grymt system,
            och jag hoppas att det inte kommer tillbaka.
          </note>
          <note>
            Överläggningen var härmed avslutad.
          </note>
          <note>
            7 § Svar på interpellation 2012/13:441 om kontroll av vårdcentraler
            inom vårdvalet
          </note>
          <note type="speaker">
            Anf. 21 Socialminister GÖRAN HÄGGLUND (KD):
          </note>
          <note>
            Fru talman! Hillevi Larsson har frågat mig vad jag gör för att
            stävja missbruk inom ramen för de olika vårdvalssystem som tillämpas,
            vad jag gör för att främja system som premierar de vårdcentraler
            som sköter sig och om jag avser att verka för etiska riktlinjer
            som klargör var gränsen går för vad som är acceptabelt för vårdcentraler
            att göra i syfte att öka den ekonomiska ersättningen.
          </note>
          <note>
            Vårdvalssystem i primärvården är obligatoriskt enligt hälso-
            och sjukvårdslagen sedan 2010. Lagen ställer krav på att landstingen
            ger alla invånare möjligheter att välja utförare inom primärvården
            utan begränsningar till visst geografiskt område inom landstinget.
            Ersättningen till utförare ska följa individers val. Det är således
            respektive landsting som bestämmer hur vårdgivarnas uppdrag samt
            ersättningssystemen ska utformas inom ramen för vårdvalssystemet.
          </note>
          <note>
            Införandet av vårdval är en framgång med en kraftig nyetablering
            av vårdcentraler, totalt ca 190 nya enheter, förbättrad tillgänglighet
            och service. Vårdvalet kan skapa förutsättningar för att leverera
            en mer högkvalitativ och kostnadseffektiv vård. Vi kan dock konstatera
            att denna potential ännu inte utnyttjats fullt ut. En avgörande
            faktor för effekterna av vårdval är ersättningssystemens utformning.
          </note>
          <note>
            Socialdepartementet har mot denna bakgrund under de senaste åren
            initierat två utvecklingsprojekt som syftar till att åstadkomma
            ökad kvalitet för patienterna och minskade kostnader för vården
            genom bättre fungerande ersättningssystem. Genom att stödja landstingen
            i arbetet med att utveckla ersättningssystem är förhoppningen
            att incitamenten ökar till att ta helhetsansvar för patienten
            så att vården, till exempel av patienter med omfattande och komplexa
            vårdbehov, förbättras.
          </note>
          <note>
            Hillevi Larsson har bland annat frågat mig vad jag avser att
            göra för att stävja missbruk inom ramen för de olika vårdvalssystem
            som tillämpas. Att registrera felaktiga diagnoser och åtgärder
            med avsikt att erhålla högre ersättning i ett ersättningssystem
            som bygger på medicinsk grundinformation kan vara brottsligt och
            få allvarliga konsekvenser. Handlingen kan även bryta mot hälso-
            och sjukvårdslagen och bör således anmälas till Inspektionen för
            vård och omsorg. Som jag har nämnt tidigare är det landstinget
            som bestämmer hur det egna vårdvalet ska utformas och det är därför
            viktigt att det enskilda landstinget ser över effekterna av till
            exempel valet av ersättningssystem.
          </note>
          <note>
            Jag vill i den här diskussionen även lyfta fram arbetet med att
            ta fram en etisk plattform som syftar till att öka öppenheten
            och insynen kring kvalitet, ekonomi och anställningsvillkor hos
            utförare av vård och omsorg med offentlig finansiering.
          </note>
          <note>
            När det gäller marknadsföring av hälso- och sjukvården finns
            det grundläggande bestämmelser i marknadsföringslagen som bland
            annat reglerar att reklam ska följa god marknadsföringssed, vilket
            betyder att den måste följa vissa regler till skydd för konsumenten.
            Flera landsting har dessutom egna policyer eller riktlinjer som
            syftar till att klargöra vad som gäller i det enskilda landstinget
            när det gäller frågor som rör marknadsföring och aktiviteter som
            till exempel reklam.
          </note>
          <note>
            Jag vill avsluta med att säga att Sverige ligger i topp i alla
            internationella jämförelser där medicinsk kvalitet jämförs. Internationellt
            är vi ett föredöme vad gäller öppenhet och möjlighet att beskriva
            verksamhet, kostnader och kvalitet. Vi är dock alla medvetna om
            att system kan missbrukas och kan ha negativa bieffekter. Regeringen
            har därför stärkt både transparensen och tillsynen inom vården
            genom bland annat stora satsningar på öppna jämförelser och en
            ny tillsynsmyndighet i form av Inspektionen för vård och omsorg.
            Det är viktigt för att vi ska kunna uppmärksamma och agera mot
            systemfel.
          </note>
          <note type="speaker">
            Anf. 22 HILLEVI LARSSON (S):
          </note>
          <note>
            Fru talman! Det var rätt intressant när man tittade på hur vårdvalet
            hade fallit ut. Det jag framför allt tänkte prata om är det så
            kallade ACG-systemet. Det handlar om att man bygger ersättningen
            till vårdcentraler på hur många diagnoser de ställer på sina patienter.
          </note>
          <note>
            I Skåne kunde man se att antalet diagnoser ökade markant sedan
            man införde det nya systemet, och man kunde dessutom se att det
            framför allt var på de privata vårdcentralerna som diagnoserna
            ökade. Man kunde inte se samma ökning på de offentliga vårdcentralerna.
          </note>
          <note>
            Det som händer är att de privata vårdcentralerna anses ha sjukare
            patienter när de ställer fler diagnoser. Eftersom systemet är
            relativt innebär det att de offentliga vårdcentralerna anses ha
            friskare patienter i jämförelse med de privata. Självklart finns
            det undantag det finns privata vårdcentraler som inte ställer
            extremt många diagnoser men man kan ändå se en tydlig, stark tendens.
          </note>
          <note>
            Det har inte hänt någonting sedan man upptäckte den här tendensen.
          </note>
          <note>
            Däremot tittade man på det här ganska nyligen i Jönköping. Där
            blev det en större grej av det. Där kunde man se precis samma
            tendens. Man kunde se extremt många diagnoser som inte var relaterade
            till vårdbesöken.
          </note>
          <note>
            Som ett exempel kan nämnas en man som kom in med förmaksflimmer.
            Man ställde naturligtvis diagnosen förmaksflimmer. Men man ställde
            inte bara den diagnosen utan sammanlagt 19 diagnoser. En var lindrig
            synnedsättning. Det baserade man på att mannen hade glasögon vid
            besöket. Han hade ett ospecificerat ångestsyndrom. Det baserade
            man på att han var nedstämd vid besöket. Och så hittade man en
            massa sådana saker.
          </note>
          <note>
            Det är bara ett av många exempel. Det värsta exemplet var 40
            olika diagnoser vid ett och samma besök.
          </note>
          <note>
            Det som är olyckligt är att patienterna inte automatiskt får
            vård för alla de här diagnoserna. Däremot får vårdcentralerna
            ersättning ju fler diagnoser de kan ställa. Sedan är det klart
            att vissa diagnoser ger mer pengar än andra. Syftet med det är
            att de vårdcentraler som har väldigt vårdtunga patienter ska få
            en högre ersättning.
          </note>
          <note>
            Men det blir väldigt fel när det går att se att det egentligen
            inte är sjukare patienter utan bara handlar om att man noterar
            fler diagnoser för att få högre ekonomisk ersättning.
          </note>
          <note>
            En beräkning som hade gjorts i Jönköping visade att från 2012
            till 2013 hade den offentliga vårdcentralen fått 11 miljoner mindre
            på grund av att de privata vårdcentralerna hade ställt fler diagnoser
            och fått mer.
          </note>
          <note>
            Nu har man som tur är slagit larm i Jönköping. Men det är tråkigt
            att det ska behöva ske med hjälp av medierna, att det inte finns
            bättre kontrollsystem. Men självklart får jag glädja mig åt att
            man nu åtminstone tillfälligt har stoppat hela systemet i Jönköping
            på grund av missbruket.
          </note>
          <note>
            Vi har det här systemet med att ställa diagnos i hälften av alla
            landsting i hela Sverige. Därför finns det nog anledning att göra
            en rejäl granskning, så att systemet är rättvist i hela landet.
            Det kan ju inte vara så att man genom att utnyttja systemet får
            mer ekonomisk ersättning. Det blir helt fel.
          </note>
          <note type="speaker">
            Anf. 23 FINN BENGTSSON (M):
          </note>
          <note>
            Fru talman! Vi kan börja med att kommentera interpellantens,
            tycker jag, väldigt kloka slutsatser, att det inte på något sätt
            ska kunna användas ersättningssystem som förfuskar syftet med
            att ha den valfrihetsreform som regeringen har infört. Vi håller
            naturligtvis helt med om detta. Det är precis så som det kommenteras
            i socialministerns svar. Sådant här är till och med kriminellt
            och kan följas upp av ordningsmakterna för att stävjas.
          </note>
          <note>
            Det är viktigt att notera att ersättningssystemen är intimt förknippade
            med utvecklingen av ett valfrihetssamhälle, inte minst i den gemensamt
            finansierade välfärden.
          </note>
          <note>
            Här är det glädjande, som socialministern påpekar, att det pågår
            två utbildningsprojekt för att ytterligare förbättra möjligheten
            för fungerande ersättningssystem.
          </note>
          <note>
            Det ersättningssystem som apostroferas i den här interpellationen
            kallas ACG. Det betyder Adjusted Clinical Groups. Det är egentligen
            ett system som från början togs fram för att man skulle kunna
            jämföra sjukligheten inom olika delar av ett land. Sedan har det
            också kommit att användas som en del att basera ersättningen på
            i samband med att man bedriver sjukvård.
          </note>
          <note>
            Jag tycker dock att det är lite besvärande, fru talman, att denna
            fråga lyfts till den här församlingen. Vi har, som sagt, ett kommunalt
            självstyre. Precis som socialministern påpekar är det huvudsakligen
            sjukvårdshuvudmännens ansvar att se till att de rättvist utformar
            ersättningssystem inom ramen för det regelverk som finns. Kanske
            borde interpellanten åka runt till landstingsfullmäktige och predika
            denna viktiga mening.
          </note>
          <note>
            Men det finns en paradox i det kommunala självstyret. Det är
            nämligen så att lagen om valfrihet, som alliansregeringen har
            infört, med fördel skulle kunna gälla i hela landet. Det finns
            ett motstånd mot lagen om valfrihet inom bland annat socialdemokratiskt
            styrda landsting och kommuner. Det är någonting som vi i Alliansen
            tycker är mycket besvärande, att man säger att man inte har någonting
            emot valfrihet, men när det nu finns en lag om rätten till valfrihet
            har man egentligen en ganska njugg inställning till den lagen.
          </note>
          <note>
            Det man stöder sig på är det kommunala självstyret. Men den här
            interpellationen handlar faktiskt, om nu Hillevi Larsson lyfter
            den till den här församlingen, om att be regeringen att lagstifta
            över huvudet på kommuner och landsting när det gäller bland annat
            ersättningssystemen inom lagen om valfrihet. Det blir en paradox
            i sig.
          </note>
          <note>
            Vill man eller vill man inte stödja det kommunala självstyret?
            Om man vill stödja det kommunala självstyret borde man argumentera
            kring den här frågan just med sjukvårdshuvudmännen.
          </note>
          <note>
            Det är flott nog att regeringen tar sig an två utbildningsprojekt
            i syfte att stödja sjukvårdshuvudmännen att få fram bättre fungerande
            ersättningssystem.
          </note>
          <note>
            I själva sakfrågan tror jag att det är viktigt att konstatera
            att man naturligtvis ska ha ersättning för den vård man utför.
            Men det är också viktigt att det inte blir en ersättning som är
            standardiserad enligt vissa förenklade mallar, för det leder ofta
            till fusk och missbruk, om man vill kalla det så.
          </note>
          <note>
            Min erfarenhet inom vården är att det kan vara lika goda kålsupare
            oavsett om det är entreprenörer eller om det är offentligdriven
            vård. Alla är i behov av resurser. Men det ska ske på ett rättvist
            sätt.
          </note>
          <note>
            I förlängningen kommer de här utvecklingsprojekten förhoppningsvis
            att mynna ut i att kopplingen till ersättningen inte bara bygger
            på den patientgrupp man har hand om utan också på vad man får
            för effekt av vården.
          </note>
          <note>
            I en förlängning av detta tror jag även att den som utsätter
            patienten för risk och förorsakar biverkningar i sin behandling
            kommer att få räkna in det i sin kostnad för att reda ut problematiken.
          </note>
          <note>
            Det är lite förvånande, som sagt, att vi diskuterar detta i den
            här församlingen. Men jag får tacka socialministern för ett uttömmande
            svar.
          </note>
          <note type="speaker">
            Anf. 24 EVA-LENA JANSSON (S):
          </note>
          <note>
            Fru talman! Hillevi Larsson har lyft fram en viktig fråga.
          </note>
          <note>
            Jag mötte en kroniker, alltså en person som har en svår sjukdom
            och som ofta besöker vårdcentralen. Eller rättare sagt: När det
            var en landstingsägd vårdcentral besökte han vårdcentralen var
            tredje månad och fick recept. När vårdcentralen sedan återkom
            i privat regi blev han helt plötsligt kallad varje månad, trots
            att han egentligen inte hade behov av att träffa läkare så ofta.
          </note>
          <note>
            Anledningen till att han blev kallad varje månad var naturligtvis
            att det var ett lätt sätt för den privata vårdcentralen att tjäna
            pengar. Vid ett kort besök skrev man recept i stället för att
            skriva recept var tredje månad.
          </note>
          <note>
            Det är väl det som Hillevi Larsson pekar på, att det finns ett
            missbruk. Därför är det viktigt att diskutera frågan.
          </note>
          <note>
            När det gäller Finn Bengtssons inlägg om att diskutera frågan
            här i riksdagen vill jag säga att jag tycker att det är viktigt
            att vi gör det. Jag tycker också att Finn Bengtsson blandar ihop
            två saker.
          </note>
          <note>
            Självklart har staten ett övergripande ansvar att se till att
            det finns regler att hålla sig till. Men jag har lite svårt att
            förstå, när han nu säger att det är en kommunal och landstingskommunal
            fråga, varför han tycker att det är viktigt att ha en lagstiftning
            som tvingar landstingen eller kommunerna att bedriva vissa verksamheter
            som de kanske inte vill göra. Därmed släpper man frågan om kommunalt
            självstyre.
          </note>
          <note>
            Sedan tänkte jag ställa en fråga till socialministern med anledning
            av ett uttalande från statsministern. Han säger att han misstror
            idén att använda skattepengar till helt privata intressenter.
            Är det en fråga som har varit uppe i regeringen och diskuterats?
          </note>
          <note type="speaker">
            Anf. 25 Socialminister GÖRAN HÄGGLUND (KD):
          </note>
          <note>
            Fru talman! Vårdvalet har kommit till för att skapa större möjligheter
            för oss som enskilda patienter och medborgare att välja utförare
            av den vård som vi finansierar gemensamt. Vi har ju den fenomenala
            ordningen att vi just finansierar vården med våra skatter gemensamt
            och att vård ges efter behov. Det är inte plånbokens storlek som
            avgör, utan det är de faktiska behov som vi har som avgör när
            vi får vård och vilken vård vi får, förstås.
          </note>
          <note>
            Vårdvalet innebär att pengarna, så att säga, följer den enskilde
            patienten. Och jag som medborgare och patient väljer utförare.
            Jag tycker att det är ett utomordentligt klokt system, men precis
            som med allt annat kan det få en del effekter som man inte har
            tänkt sig.
          </note>
          <note>
            Jag tror att det är viktigt att ha klart för sig att det vi nu
            diskuterar egentligen är två olika delar.
          </note>
          <note>
            Det ena är ersättningssystemets utformning. Hur utformar vi det
            på ett så förnuftigt sätt som möjligt? Det gäller att hitta en
            modell som är praktiskt tillämpbar och som tar hänsyn till den
            enskilda personens situation. Skulle vi ha lika ersättning för
            alla patienter och bara betala för besök skulle naturligtvis vårdcentraler
            tycka att det vore dåligt att få patienter med en stor vårdtyngd
            och hellre vilja ha patienter som i huvudsak är friska och pigga.
            Det skulle kunna ge dåliga effekter.
          </note>
          <note>
            Därför har landstingen utformat sina ersättningssystem på lite
            olika sätt där man i regel tar hänsyn till ålder och vårdtyngd
            för att ersättningen på det sättet ska vara rättvisande.
          </note>
          <note>
            Hur vi utformar ersättningssystemen är alltså en sak. Som jag
            sade i mitt svar pågår det ett par utvecklingsprojekt som syftar
            till att försöka hitta så bra system som möjligt för att dra lärdomar
            av den verksamhet som bedrivs i olika landsting och se hur vi
            kan få det att fungera så bra som möjligt.
          </note>
          <note>
            Det andra handlar om det som är rent fusk eller överutnyttjande
            av systemen och som säkerligen har förekommit under lång tid och
            i olika skepnader. Det ska naturligtvis stävjas på alla sätt som
            det går. Landstingen har ett ansvar för att förvalta skattebetalarnas
            pengar och se till att de har effektiva uppföljningssystem, kontrollmekanismer
            och insatser mot dem som eventuellt påträffas med att fuska.
          </note>
          <note>
            När det gäller Jönköpings län vet jag att de jobbar intensivt
            med att utveckla ersättningssystemen. Man tar det i ett par olika
            steg för att nå så god effekt som möjligt. Man har även påträffat
            en del fall där vårdcentraler uppenbart har gjort fel, alltså
            gjort på ett annat sätt än vad som är meningen, och då måste man
            ha kraft att följa upp, kontrollera och helt enkelt nita dem som
            medvetet fuskar med systemen.
          </note>
          <note>
            Det här är som sagt två olika diskussioner. Båda är jätteviktiga.
            Som skattebetalare ska man veta att pengarna inte löper i väg
            på något annat sätt än det är tänkt, och vi ska se till att vi
            har ersättningssystem som gör att ersättningen, vare sig jag har
            en väldigt lätt åkomma eller till exempel är kroniker, fungerar
            på det sätt som är tänkt så att doktorn eller vårdpersonalen har
            möjlighet att ägna tid åt mig som enskild patient och jag får
            bästa möjliga vård och omsorg.
          </note>
          <note type="speaker">
            Anf. 26 HILLEVI LARSSON (S):
          </note>
          <note>
            Fru talman! Vad jag har förstått är vårdvalet obligatoriskt i
            landstingen. Det är ett beslut från regeringen, och därmed tycker
            jag att det ännu mer blir en riksfråga. Det är ju ett system som
            regeringen har infört, kanske i vissa fall mot landstingets vilja,
            och då är det väldigt viktigt att se till att det fungerar i praktiken
            och inte får effekten att den som fuskar till och med belönas
            i systemet. Det borde vara tvärtom, att de som sköter sig är de
            som belönas, om nu någon ska belönas.
          </note>
          <note>
            Sedan är det en viktig diskussion hur man går vidare med det
            här. Ett förslag som har förts fram för att göra systemet bättre
            är att man inte får ersättning för antalet diagnoser utan efter
            den behandling som man de facto ger, det vill säga ger man en
            patient 30 diagnoser ska man i så fall behandla alla dessa diagnoser,
            annars får man inte uppge så många diagnoser. Det har varit ett
            problem att man har uppgett massor av diagnoser för att få in
            pengar men sedan behandlat bara en diagnos. Jag tycker att man
            borde kunna gå vidare med ett sådant förslag.
          </note>
          <note>
            Det är helt sant att den ena delen är själva ersättningssystemen
            och den andra delen direkt fusk och missbruk. Men det hänger ihop.
            Har man inte ett bra system med bra kontroll blir det fusk som
            riskerar att inte upptäckas. Det finns fruktansvärda exempel,
            bland annat i Jönköping, där man hade satt en sköterska att ringa
            runt till patienter och samla diagnoser. Genom ett enda telefonsamtal,
            alltså inte ens ett besök på vårdcentralen och än mindre behandling,
            kunde man femdubbla antalet diagnoser i journalen. Vad jag har
            förstått är det inte längre möjligt att göra på det sättet, men
            det visar ju att systemet har brister.
          </note>
          <note>
            När det gäller vårdvalet är det lite samma sak som med apoteken:
            Det kanske har blivit något fler, men det är också en fråga om
            var vårdcentralerna etablerar sig. I Malmö, som jag kommer från,
            har två vårdcentraler försvunnit i min stadsdel Fosie, och vårdtrycket
            ökar på den kvarvarande. Fosie anses vara en ganska socialt utsatt
            stadsdel i Malmö, och det är lite samma sak med vårdcentralerna,
            att man söker sig till köpstarka områden och bort från de socialt
            utsatta områdena, fast behoven mycket väl kan vara större i de
            socialt utsatta områdena.
          </note>
          <note>
            Ett problem med vårdvalet är just att vårdcentralerna etablerar
            sig där de vill. Patienterna kan visserligen lista sig på vilken
            vårdcentral de vill, men vårdcentralerna kan etablera sig där
            de tror att det är mest gynnsamt och inte efter behov. Jag tror
            att man behöver lägga in detta i systemet så att det inte är bara
            på papperet som behoven styr utan även i verkligheten.
          </note>
          <note>
            En annan fråga som jag tog upp i min interpellation är marknadsföringen
            inom ramen för vårdvalet. Det är klart att vårdvalet bygger på
            en konkurrens mellan olika vårdcentraler, privata och offentliga,
            i en stor mängd. Där kan marknadsföringen bli aggressiv för att
            man vill ha så många listade patienter som möjligt eftersom det
            ger intäkter.
          </note>
          <note>
            Ett exempel var i Ängelholm i Skåne, där en privat vårdcentral
            bjöd ungdomar på inträde på krogen mot att de listade sig på den
            vårdcentralen. Det visade sig att ungdomarna kände sig lurade
            i efterhand. De förstod inte vad de hade skrivit under. Än en
            gång var det medierna som tog fram den här nyheten. Så ska det
            inte vara, utan vi behöver ett kontrollsystem som fungerar.
          </note>
          <note type="speaker">
            Anf. 27 FINN BENGTSSON (M):
          </note>
          <note>
            Fru talman! Det här är en intressant debatt. Den här regeringen
            står för en möjlighet att utveckla vårdvalet för individer att
            välja bland annat den vårdcentral som de vill ha och samtidigt,
            för att det ska bli ett reellt val, utökas möjligheterna för utförarna.
            Så långt är allt väl.
          </note>
          <note>
            Vi noterar sedan i socialministerns svar att sjukvårdshuvudmännen,
            som bär ansvaret för att utveckla ersättningsmodellerna, får stöd
            i form av olika projekt för att komma längre och få en mer rättvis
            fördelning av ersättningarna. Man har även bildat en ny myndighet
            för tillsynen som heter Inspektionen för vård och omsorg som på
            systemnivå ser över att det inte sker några fel. I så fall agerar
            man och rättar till dem.
          </note>
          <note>
            Detta är det ansvar som regeringen och staten bär för sjukvården,
            men det faller tillbaka på att det är viktigt att sjukvårdshuvudmännen
            sköter sin uppgift, precis som socialministern också har betonat.
          </note>
          <note>
            Det finns dock en tråkig underton i den här debatten, fru talman.
            Socialdemokraterna och de två debattörerna här antyder på något
            sätt och med enstaka exempel att det har skett väldiga fel. Av
            någon händelse är exemplen privata vårdcentraler, och därmed drar
            man den långtgående slutsatsen att nja, vi ska nog inte ha privata
            vårdcentraler. Men säg då det! Säg då att ni vill tillbaka till
            en offentligt driven vård! Ni kommer att få stöd av Vänsterpartiet.
          </note>
          <note>
            Om ni vill ta bort valfriheten för patienterna och hindra utvecklingen
            av en näring som ger betydligt fler vårdcentraler och apotek,
            som vi diskuterade har blivit mångdubbelt fler tack vare att vi
            har tagit bort monopolet säg då det! Om ni vill ha ett monopolsamhälle
            inom hälsosektorn säg då det! Då är det mycket enklare för medborgarna
            och väljarna att ställning till vilket alternativ de tror är framkomligt.
            Det är ett ärligare sätt att argumentera än att komma med lösryckta
            påståenden om motsatsen.
          </note>
          <note type="speaker">
            Anf. 28 EVA-LENA JANSSON (S):
          </note>
          <note>
            Fru talman! Med anledning av Finn Bengtssons argumentation i
            talarstolen vill jag poängtera vad vi socialdemokrater vänder
            oss mot, nämligen att privata intressen använder gemensamma medel
            för att finansiera vinster och inte utövar den tillsyn och bedriver
            den vård som vi tycker är rimlig. Vi tycker att det är märkligt
            att vi hela tiden får se dessa avarter inom den privata sektorn.
          </note>
          <note>
            Finn Bengtssons partiledare, tillika statsminister, har blivit
            intervjuad i dagens Expressen. Han säger häpnadsväckande nog,
            fru talman att han misstror idén att använda skattepengar till
            helt privata intressenter. Det har öppnat för det ena systemet
            efter det andra. Jag undrar om detta har diskuterats i regeringen.
            I så fall vänder regeringen på hela sin politik.
          </note>
          <note>
            Jag har en bild av att socialministern i sitt svar tog avstånd
            från de privata vårdcentraler som använder olika metoder för att
            kringgå regelverket och därmed dra in mer pengar än de egentligen
            ska ha. Jag uppfattar att socialministern ärligt och uppriktigt
            vill att medborgarna ska få den vård de har lagt in pengar för
            och att pengarna ska gå till sjukvård. Det ska vara sjukvård efter
            behov och inte efter antal läkarbesök, som någon person efterfrågar.
            Det är därför vi har ställt frågan. Jag tycker att Hillevi Larsson
            argumenterar väl för detta.
          </note>
          <note>
            Är Finn Bengtsson nöjd med att det finns privata vårdcentraler
            som beter sig på det sättet?
          </note>
          <note type="speaker">
            Anf. 29 Socialminister GÖRAN HÄGGLUND (KD):
          </note>
          <note>
            Fru talman! Vårdvalet är lagstiftat och finns till för att helt
            enkelt lägga mer makt hos oss som enskilda, hos medborgaren, hos
            patienten, att kunna välja den utförare som man anser bäst möter
            de behov man har. Det har på sitt sätt varit ett skifte i maktförhållandena
            genom att makt har flyttats från landstingspolitiker till enskilda
            människor. Däri ligger något viktigt, nämligen att patienter själva
            kan välja bort det de inte tycker fungerar och välja till det
            de tycker är bättre. Det är fråga om mer makt hos den enskilde.
            Det är bra.
          </note>
          <note>
            Vårdvalet är så finurligt utformat att det finns en bra mekanism
            såtillvida att pengarna följer patienten. Vi måste självklart
            vara oerhört noggranna med att pengarna går till just det syfte
            pengarna har, nämligen att möta patientens behov av vård eller
            omsorg. Det här liknar i någon mening skolpengssystemet men är
            ännu mer raffinerat, eftersom skolpengssystemet är mer schabloniserat
            medan vårdbehoven kan skifta enormt mycket mellan två olika personer.
            Därför är det viktigt att lägga ned mycket möda på utformningen
            av vårdvalet.
          </note>
          <note>
            Hillevi Larsson säger lite motvilligt att det kanske har blivit
            något fler vårdcentraler. Ja, det har tillkommit omkring 190 nya
            vårdcentraler. Det innebär en ökning med ungefär 20 procent. Det
            är fantastiskt bra att folk inom en nära omkrets kan hitta inte
            bara en utan många gånger fler än en vårdcentral och därmed få
            en faktisk valmöjlighet. Det är bra.
          </note>
          <note>
            Vårdcentralerna kan läggas var som helst. Ja, det stämmer, men
            det är naturligtvis begåvat om de läggs där folk bor eller arbetar
            så att de kan få patienter.
          </note>
          <note>
            Eva-Lena Jansson undrade om frågan har diskuterats i regeringen
            och nämnde att statsministern skulle ha sagt ungefär att han misstror
            idén att använda skattepengar för helt privata intressen. Frågan
            har inte diskuterats i regeringen, men jag delar uppfattningen.
            Men här handlar det inte om helt privata intressen. Det handlar
            om att få behovet av vård och omsorg mött men att utförarna kan
            vara olika. Det kan vara en privat utförare, och det kan vara
            en offentlig utförare. Men medlen är våra skattepengar, och det
            gäller att hitta mekanismer för att få ersättningssystemen att
            fungera så bra som de någonsin kan.
          </note>
          <note>
            Frågan är komplex. I Stockholmsområdet har man vetenskapligt
            följt genomförandet av vårdvalet. Där framgår att de som har fått
            de bästa förstärkningarna har bott i områden med låga inkomster
            där medborgarna i mindre utsträckning har besökt läkare. Det har
            inte funnits så god tillgång till vårdcentraler, och det har funnits
            andra hinder. Men man har sett att antalet besök ökar och att
            människors faktiska behov tillmötesgås bättre. I det ligger något
            viktigt. Just denna vetenskapliga approach att ständigt följa
            upp och lära sig av det som fungerar och eventuellt av sådant
            som inte fungerar för att få en ordning som fungerar så bra som
            möjligt måste vara allas vår strävan, fru talman.
          </note>
          <note type="speaker">
            Anf. 30 HILLEVI LARSSON (S):
          </note>
          <note>
            Fru talman! Den här debatten har framför allt handlat om missbruk
            inom ramen för det system som finns. Det har i detta fall visat
            sig att den privata vården har stått för mer missbruk än den offentliga.
            Det förekommer naturligtvis problem även inom den offentliga vården,
            men det finns en tydlig tendens till att den privata ställer fler
            diagnoser och får högre ekonomisk ersättning.
          </note>
          <note>
            Sedan kan man diskutera den större frågan: Ska det över huvud
            taget finnas några privata intressen? Det intressanta här tycker
            jag är att regeringen i andra sammanhang talar sig varm för kommunernas
            och landstingens självständighet och hela tiden hänvisar till
            dem: Det är inte regeringens bord utan kommunernas eller landstingens.
            Men i det här fallet får landstingen inte själva avgöra vilket
            system de ska ha. Man skulle kunna lösa detta genom att låta landstingen
            själva hitta modeller som fungerar. Men det finns det inget intresse
            av, utan vårdvalet med privata intressen ska bestå. Ska det bestå
            tycker jag att det är viktigt att det fungerar och att kontrollen
            skärps.
          </note>
          <note>
            I till exempel Rinkeby och Tensta, som är socialt utsatta områden
            med stort vårdbehov, har vårdcentraler lagts ned, medan det har
            startats nya på Östermalm. Man kan se samma tendens på andra håll
            i landet. Visst har det tillkommit fler vårdcentraler, men det
            sker inte automatiskt där behovet finns. Det kan till och med
            ske nedläggningar i utsatta områden. Detta tycker jag att man
            borde se över, på samma sätt som när det gäller apoteken. De måste
            finnas i hela landet, där behoven finns.
          </note>
          <note>
            En annan fråga är avståndet till vårdcentralen. Visst kan man
            lista sig var som helst, men i många fall vill man vara nära en
            vårdcentral speciellt om man är sjuk eller gammal, för det kan
            vara jobbigt och dyrt att ta sig fram.
          </note>
          <note type="speaker">
            Anf. 31 Socialminister GÖRAN HÄGGLUND (KD):
          </note>
          <note>
            Fru talman! Fusk och överutnyttjande av allmänna medel ska beivras,
            oavsett vem som utför det. Ingen har rätt att stjäla skattebetalarnas
            pengar, vare sig det skulle vara en offentligt driven vårdcentral
            eller en privat driven vårdcentral. Pengarna ska gå till vården;
            det är det de är avsatta för.
          </note>
          <note>
            Vårdvalet finns till för enskilda personer och för att vi alla
            ska kunna få den vård och omsorg som vi är i behov av. Att vi
            har flera utförare är väldigt bra för den enskildes möjlighet
            att välja men också för att utveckla kvaliteten.
          </note>
          <note>
            När vi mäter och följer upp resultat, beskriver och offentliggör
            resultaten löpande, kan vi komma till rätta med det som fungerar
            mindre bra, medan det som fungerar bättre kan stå som förebild
            för andra. Vi vet att patienter och medborgare är mycket nöjda
            med vårdvalet. Man gillar systemet, man gillar att man får välja
            och man uppskattar kvaliteten. Man ger höga siffror där.
          </note>
          <note>
            Jag hörde Hillevi Larssons partiledare säga i en intervju i lördags
            att vårdcentralen i Husby har lagts ned. Det har den inte, utan
            den har flyttats 600 meter. Det är inte något gigantiskt problem.
            Bor man i områden med lite längre mellan vårdcentralerna inser
            man det.
          </note>
          <note>
            Man behöver hålla sig till sanningen när man beskriver verkligheten.
            Vi har sett att vi fått en dramatiskt ökad tillgänglighet inom
            vården i Sverige. Det är bra för oss som enskilda, och det är
            bra för kvaliteten inom vården och omsorgen. Ersättningssystemen
            ska följas upp och fungera på bästa möjliga sätt. Ansvaret för
            det ligger på landstingsnivå, och vi stöttar med ett par egna
            arbeten.
          </note>
          <note>
            Överläggningen var härmed avslutad.
          </note>
          <note>
            8 § Svar på interpellation 2012/13:450 om bristerna inom svensk
            ambulanssjukvård
          </note>
          <note type="speaker">
            Anf. 32 Socialminister GÖRAN HÄGGLUND (KD):
          </note>
          <note>
            Fru talman! Ingela Nylund Watz har frågat mig vilka åtgärder
            jag avser att vidta för att säkra en trygg och säker ambulanssjukvård
            i hela landet så även i Stockholmsregionen.
          </note>
          <note>
            Jag vill börja med att tydliggöra att det är landstingens ansvar
            att bedriva hälso- och sjukvård inom sitt regionala område. Landstingen
            har en skyldighet enligt 6 § hälso- och sjukvårdslagen (1982:763)
            att tillse att det finns en ändamålsenlig organisation för att
            till och från sjukhus eller läkare transportera personer vilkas
            tillstånd kräver att transporten utförs med transportmedel som
            är särskilt inrättade för ändamålet.
          </note>
          <note>
            Socialstyrelsen har utfärdat föreskrifter (SOSFS 2009:10) om
            ambulanssjukvård m.m.
          </note>
          <note>
            Riksrevisionen har konstaterat i sin rapport Statens insatser
            inom ambulansverksamheten (RiR 2012:20) att Socialstyrelsen inte
            genomför någon systematisk tillsyn av ambulanssjukvården och att
            tillsynen främst sker genom utredning av det som anmäls inom sjukvården
            och vårdgivaren. Tillsynen är av avgörande betydelse för att hälso-
            och sjukvården ska hålla en hög kvalitet. Jag delar helt interpellantens
            åsikt att medborgaren ska kunna lita på att om behovet uppstår
            ska vårdkedjan svara upp och erbjuda adekvat vård inom rätt tid.
          </note>
          <note>
            Regeringen har i budgetpropositionen för 2013 (prop. 2012/13:1
            utgiftsområde 9 s. 89) lyft fram flera skäl som talar för att
            tillsynen inom vård- och omsorgssektorn behöver stärkas och bli
            mer kraftfull. Inte minst den ökade mångfalden och förändringstakten
            gör det angeläget att följa hur kvalitet upprätthålls och att
            eventuella brister åtgärdas på ett effektivt sätt.
          </note>
          <note>
            Med anledning av detta har regeringen tagit initiativ till att
            bilda en ny myndighet som hanterar tillsynen av hälso-och sjukvården.
            Myndigheten har varit verksam sedan den 1 juni 2013 då delar av
            Socialstyrelsens verksamhet fördes över.
          </note>
          <note>
            För att säkerställa att den nya myndigheten uppfyller de ökade
            kraven på tillsynen har regeringen utsett en särskild utredare
            (dir. 2012:67) vars uppdrag har varit att förbereda och hantera
            bildandet av den nya tillsynsmyndigheten. En ny renodlad tillsynsmyndighet
            ska ge tillsynen en oberoende ställning till normering och kunskapsutveckling.
            Den ska också bidra till en mer effektiv tillsyn med mer långsiktig
            planering, tydligare prioriteringar och ett mer strategiskt arbete.
            Tillsynen ska dessutom förstärkas genom att man bland annat utvecklar
            metoder för riskanalyser, statistik och andra insatser för att
            öka effektiviteten i tillsynen, vad avser både privata och offentliga
            aktörer. En förstärkning ska ske av it-system och rutiner. Vidare
            är strävan också att öka och utveckla kunskapsåterföring av tillsynens
            iakttagelser och stimulera ett ökat lärande av genomförd tillsyn.
          </note>
          <note>
            Regeringen avser därför att satsa 175 miljoner kronor per år
            under åren 20132014 och 150 miljoner kronor per år 20152016 för
            att tillse att tillsynen erhåller de efterfrågade förstärkningarna.
            Av dessa medel är avsikten att 90 miljoner ska vara en permanent
            förstärkning. I och med att dessa resurser avsätts är det min
            bedömning att den nya tillsynsmyndigheten nu ges förutsättningar
            för att prioritera vilka områden som bör tillses inom hälso- och
            sjukvården inklusive det område som Ingela Nylund Watz tar upp.
          </note>
          <note>
            Regeringen kommer att noga följa vilka åtgärder som den nya tillsynsmyndigheten
            vidtar för att utveckla och förbättra tillsynsverksamheten. Detta
            säkerställs genom att Statskontoret har getts i uppdrag att följa
            upp och utvärdera den tillsynsreform som träder i kraft i och
            med bildandet av den nya myndigheten.
          </note>
          <note>
            Regeringen skapar nu förutsättningar för att en effektivare tillsyn
            ska kunna bedrivas. Detta möjliggör att de rekommendationer som
            Riksrevisionen har lämnat avseende att den nya tillsynsmyndigheten
            bör genomföra tillsyn som följer upp de krav som anges i föreskrifterna
            för ambulanssjukvården nu kan genomföras. Regeringen har för avsikt
            att följa att detta sker.
          </note>
          <note>
            En annan viktig del av ambulanssjukvården är frågan om alarmering.
            Det är ett område som regeringen har tillsatt en särskild utredare
            att se över (dir. 2011:106). Syftet med översynen har varit att
            säkerställa att alarmeringstjänsten fungerar på ett effektivt,
            säkert och ändamålsenligt sätt. Alarmeringsutredningen har nu
            lämnat sitt betänkande En myndighet för alarmering (SOU 2013:33).
            Betänkandet är nu ute på sedvanlig remiss som kommer att avslutas
            den 3 september 2013.
          </note>
          <note>
            Då Ingela Nylund Watz, som framställt interpellationen, anmält
            att hon var förhindrad att närvara vid sammanträdet medgav förste
            vice talmannen att Ardalan Shekarabi i stället fick delta i överläggningen.
          </note>
          <note type="speaker">
            Anf. 33 ARDALAN SHEKARABI (S):
          </note>
          <note>
            Fru talman! Jag vill inledningsvis tacka statsrådet Göran Hägglund
            för svaret. Dock kan jag konstatera att svaret främst handlar
            om regeringens politik som rör generellt tillsynen över sjukvården
            och specifikt den tillsynsmyndighet som regeringen har bildat.
            Men interpellantens fråga handlar specifikt om bristerna inom
            svensk ambulanssjukvård.
          </note>
          <note>
            Jag ska erkänna här i kammaren att när jag fick frågan av interpellanten
            utgick jag från att ambulanssjukvården fungerar väl i ett land
            som Sverige, ett av världens rikaste länder och ett land som lyfts
            fram för att ha hög kvalitet inom sjukvård och över huvud taget
            välfärdsverksamheter. Men bara genom en enkel googlesökning på
            internet förändrades min bild radikalt. Jag känner mig ganska
            rädd inför sommaren när jag läser uppgifterna om hur det förhåller
            sig inom svensk ambulanssjukvård och inte minst i landstinget
            i Stockholms län.
          </note>
          <note>
            Först måste jag säga att Riksrevisionens rapport Statens insatser
            inom ambulansverksamheten är en skrämmande läsning. Där framförs
            inte bara kritik mot tillsynen över ambulanssjukvården, utan Riksrevisionen
            har också uppmärksammat allvarliga fel och brister inom ambulanssjukvården
            som handlar om avsaknad av regelverk och avsaknad av nationell
            styrning av kvaliteten inom ambulanssjukvården. Den frågan berörs
            knappast i detta svar från statsrådet Göran Hägglund.
          </note>
          <note>
            Avsaknaden av nationella regler och bindande föreskrifter för
            ambulanssjukvården innebär att likvärdigheten i ambulanssjukvården
            försämras avsevärt. Det är precis det som konstateras i Riksrevisionens
            rapport. I rapporten nämns två landsting, bland annat Stockholms
            läns landsting, där ambulanssjukvården inte fungerar på ett bra
            sätt.
          </note>
          <note>
            Fortsätter man att söka på internet hittar man återigen skrämmande
            läsning. Det finns en artikel skriven av Nätverket för utbildning
            av ambulanssjuksköterskor. Nätverket består av forskare och experter
            inom detta område, folk som jobbar med detta och har jobbat med
            detta hela sitt liv. De skriver en debattartikel och kritiserar
            makthavarna för att inget händer trots kända brister inom ambulanssjukvården,
            alltså efter Riksrevisionens rapport.
          </note>
          <note>
            De skriver: Idag varierar ambulanspersonalens kompetens och befogenheter
            över landet liksom ambulanssjukvårdens styrning och organisation.
            Avsaknaden av nationellt bindande föreskrifter för ambulanssjukvård
            innebär att vårdkvaliteten varierar över landet. Den idag enda
            nationella föreskrift som reglerar ambulanssjukvården är allmänt
            skriven och fyller ingen avgörande funktion.
          </note>
          <note>
            Det är alltså allvarliga ord, som handlar om ett av de mest centrala
            områdena inom svensk sjukvård, ambulanssjukvården, som måste finnas
            där och fungera väl om de som är i akut vårdbehov ska få den hjälp
            som de har rätt till.
          </note>
          <note type="speaker">
            Anf. 34 Socialminister GÖRAN HÄGGLUND (KD):
          </note>
          <note>
            Fru talman! Ardalan Shekarabi har googlat och fått ett underlag
            till en interpellationsdebatt, och utifrån det ska vi då föra
            ett resonemang om hur det fungerar.
          </note>
          <note>
            Låt mig först säga att transporterna är en del av vårdkedjan.
            Hur väl personalen i ambulansen är rustad att möta en situation
            spelar en jättestor roll för hela kedjan. Många gånger påbörjas
            också de medicinska insatserna redan under transporten eller när
            personalen kommer fram till patienten. Då gäller naturligtvis
            precis samma regelverk som om patienten skulle vara på sjukhuset.
            Där finns många regler beroende på vad det handlar om. Om det
            handlar om hjärtinfarkt, en stroke eller vad det kan vara finns
            det behandlingsrekommendationer.
          </note>
          <note>
            Man kanske hoppas hitta ett regelverk som talar om exakt och
            precis vad som ska göras i varje situation, men jag tror att den
            som ska utforma ett sådant kommer att få ett jobb som knappast
            är möjligt att genomföra. Varje medicinsk situation är unik i
            det sammanhanget, men då finns det allmänna råd för hur man behandlar
            olika diagnoser de gäller oavsett vad det är. Men just när det
            gäller transporterna tror jag att det är svårt att utforma precisa
            bestämmelser.
          </note>
          <note>
            Det är viktigt att komma ihåg att ambulanssjukvården, eftersom
            den är en del av hälso- och sjukvården i stort, är ett ansvar
            också för landstingen. Det är inte staten som reglerar detta,
            utan det är landstingen som ansvarar för hälso- och sjukvården
            i stort och därmed för transporterna. Något annat är inte rimligt.
          </note>
          <note>
            Staten har utan tvekan ett ansvar. Det är framför allt att ha
            en uppföljning som fungerar. Uppföljningen kan ske på två sätt.
            Det ena är att utifrån anmälningar se var det inte fungerar väl
            och sedan återföra den kunskapen till verksamheten så att man
            kan göra bättre. Det andra handlar om mer metodiska uppföljningar
            som gör att man skaffar sig en bättre överblick, och Riksrevisionen
            sade att det finns för lite av detta.
          </note>
          <note>
            Nu har vi en ny tillsyn sedan några dagar tillbaka. Det är den
            nya myndigheten som har ansvar för att göra uppföljningar också
            på det här området. Regeringen har för avsikt att följa upp hur
            inspektionen använder föreskrifterna i sin tillsyn av ambulanssjukvården,
            för den är, som sagts både i interpellationen och av Ardalan Shekarabi
            under diskussionen här, förstås en viktig del av hälso- och sjukvården.
          </note>
          <note type="speaker">
            Anf. 35 ARDALAN SHEKARABI (S):
          </note>
          <note>
            Fru talman! Jag är glad att statsrådet Göran Hägglund tar upp
            frågan om kompetensen hos den personal som arbetar inom ambulanssjukvården.
            Problemet är att vi i dag saknar ett tvingande minimikrav på arbete
            inom ambulanssjukvården.
          </note>
          <note>
            Det är bland annat detta som lyfts fram av de experter som jag
            nämnde inom Nätverket för utbildning av ambulanssjuksköterskor.
            De föreslår nationella föreskrifter angående detta. De föreslår
            nationella föreskrifter angående tillgänglighet och väntetid på
            ambulanser, baserade på standardiserade och vetenskapligt framtagna
            sätt att mäta. Det är precis detta som också lyfts fram av Riksrevisionen.
            Ska vi ha uppföljningsverksamhet måste vi ha tydliga regelverk,
            tydliga mål som man kan sätta uppföljningarna i förhållande till.
            En ny myndighet löser ingenting om det inte finns regelverk samt
            tydliga mål och strategier från statens sida för hur vi ska säkra
            kvaliteten inom ambulanssjukvården.
          </note>
          <note>
            Trots att vi har kommunalt självstyre och trots att genomförandet
            av sjukvårdspolitiken är landstingens ansvar är det staten som
            har ansvaret för att säkra kvaliteten.
          </note>
          <note>
            Vad händer då om vi har ett landsting som missköter ambulanssjukvården,
            som landstinget i Stockholms län gör? Vi har en situation där
            detta landsting saknar ett tillgänglighetsmål, det vill säga hur
            stor andel av befolkningen som ska nås av ambulans inom en viss
            tid. Något sådant finns inte i Stockholms läns landsting.
          </note>
          <note>
            Vad händer annars? Jo, kompetenskraven sänks. Det är precis det
            som har hänt i Stockholms läns landsting. De har sänkt kompetenskraven
            för dem som jobbar inom ambulanssjukvården. Då måste staten ta
            ett ansvar och reglera detta, och det är precis detta som Riksrevisionen
            pekar på.
          </note>
          <note>
            Det är en mycket akut situation. Återigen: Om man använder google
            får man lite hjälp på vägen och en bild av hur det fungerar inom
            ambulanssjukvården.
          </note>
          <note>
            I en artikel i Dagens Nyheter för bara två veckor sedan står
            det: Enligt avtal ska sjuksköterskor ta samtalen till SOS Alarm.
            Men nu tänker larmoperatören bryta mot avtalet. Orsak: Man får
            inte tag i sjuksköterskor.
          </note>
          <note>
            I ett brev till hälso- och sjukvårdsförvaltningen i Stockholms
            läns landsting och till samtliga landstingskunder meddelar SOS
            Alarm helt frankt att man tänker införa en förändrad arbetsmetodik
            under sommaren. Det innebär att larmoperatörer får ta nödsamtalen
            och att en sjuksköterska endast vid mer komplicerade fall kopplas
            in för bedömning detta efter ett mycket uppmärksammat fall i Sverige
            av missbedömning som ledde till en patients död och som också
            blev rättssak. Då hjälper det inte att vi talar om tillsynsmyndigheten.
            Då måste det finnas regelverk.
          </note>
          <note>
            Jag tror att det kan vara bra att ta rekommendationerna i Riksrevisionens
            rapport på allvar. Det kan vara bra att ta de rekommendationer
            som framförts av experter på detta område på allvar och att börja
            reglera kvaliteten inom ambulanssjukvården, så att vi inte får
            en situation där den typ av tragisk händelse som uppmärksammades
            förra året upprepas på grund av att vi inte har kvalitetssäkring
            inom ambulanssjukvården i Sverige.
          </note>
          <note type="speaker">
            Anf. 36 Socialminister GÖRAN HÄGGLUND (KD):
          </note>
          <note>
            Fru talman! Jag sade i ett tidigare inlägg att ambulansverksamheten
            är en viktig del av vårdkedjan. Det är där det ibland kan avgöras
            om resultatet blir liv eller död för den enskilde patienten. Därför
            är den en mycket viktig del av landstingens ansvarsområde.
          </note>
          <note>
            Jag tror att det är svårt att från nationellt perspektiv införa
            en regel som ska gälla i samtliga landsting, till exempel när
            det gäller hur många minuter det ska ta att nå fram med ambulans
            till en person.
          </note>
          <note>
            Det har funnits diskussioner under lång tid, och såvitt jag förstår
            har avtalet mellan Stockholms läns landsting, ett par andra landsting
            och operatören när det gäller larmsystemet brutits. Man har tagit
            över det hela själv i Stockholm för att få en större effektivitet
            eftersom man inte har varit nöjd med samarbetet.
          </note>
          <note>
            Ambulanssjukvården är en mycket viktig del, och det är landstingspolitikerna
            som har ansvaret. Statens huvudsakliga ansvar är att se till att
            tillsynen fungerar och att vi har myndigheter som utfärdar riktlinjer
            och föreskrifter för att vi ska kunna upprätthålla en god kvalitet
            och en likvärdighet i vården i hela landet.
          </note>
          <note type="speaker">
            Anf. 37 ARDALAN SHEKARABI (S):
          </note>
          <note>
            Fru talman! Den fråga som tas upp av interpellanten och som diskuteras
            här är hur vi säkrar likvärdigheten inom svensk ambulanssjukvård.
            Den frågan kan aldrig passas till landstingen, för det är staten
            som är ansvarig för likvärdigheten i hela landet.
          </note>
          <note>
            Om vi anser att ambulanssjukvården är en viktig del av sjukvården,
            vilket jag tror att vi är överens om, måste vi ha instrument,
            verktyg som garanterar en viss form av likvärdighet. Det kommer
            aldrig landstingen själva att uppnå.
          </note>
          <note>
            Vi ser nu allvarliga brister i flera landsting. Då är regeringens
            svar att detta kommer att hanteras av en ny tillsynsmyndighet.
            Tillsynsmyndigheten är en förvaltningspolitisk fråga internt för
            regeringen. Det handlar om hur man väljer att organisera sin verksamhet.
            Tillsynsverksamheten har legat på Socialstyrelsen. Nu bildar man
            en ny myndighet och organiserar arbetet på ett annat sätt. Men
            ingenting har förändrats vad gäller regelverken. Ingenting har
            förändrats i målstyrningen av ambulanssjukvården. Här tror jag
            att regeringen måste ta till sig den kritik som finns och titta
            på möjligheterna att kvalitetssäkra ambulanssjukvården genom att
            just reglera de grundläggande kvalitetsfrågorna.
          </note>
          <note>
            Ingen part i målet har diskuterat frågan om att detaljreglera
            hur många minuter det ska ta för ambulansen att nå till patienten.
            Det är ett rimligt krav att det ska vara specialistutbildade sjuksköterskor
            med inriktning på ambulanssjukvård som arbetar inom ambulanssjukvården.
            Det är rimligt att kräva av landstingen att de ska ha en målsättning
            vad gäller tillgänglighet och att den ska baseras på fakta. Den
            typen av frågor kommer en tillsynsmyndighet aldrig att lösa. Det
            är reglering som krävs om vi ska nå likvärdighet inom ambulanssjukvården.
          </note>
          <note type="speaker">
            Anf. 38 Socialminister GÖRAN HÄGGLUND (KD):
          </note>
          <note>
            Fru talman! Jag delar inte Ardalan Shekarabis syn när det gäller
            tillsynen och att detta bara är en förändring av organisationen.
          </note>
          <note>
            Vi har en ny patientsäkerhetslag på plats som innebär ett nytt
            sätt att arbeta på det här området. Det handlar bland annat om
            en förstärkning för att återföra kunskap från tillsynen direkt
            till verksamheterna, så att man lär sig av risker för misstag
            som uppkommer i organisationen. Däri ligger något väldigt viktigt.
            Därför bör vi ha en starkare organisation för detta.
          </note>
          <note>
            För att inte bara fångas av sådant som uppkommer med anledning
            av anmälningar ska man ha mer organiserad tillsyn som kan kartlägga
            en hel kedja, en hel verksamhet, för att hitta eventuella brister.
            Fler sådana brister tror jag att man kommer att kunna åtgärda.
          </note>
          <note>
            Jag utesluter verkligen inte att vi ska komma med mer av regler
            på området, men man måste tänka igenom det hela noga när det handlar
            om lagstiftning så att det inte blir för fyrkantigt. Sverige är
            ett land där förhållandena skiljer sig mycket mellan till exempel
            det centrala Stockholm och ett Norrbotten där avstånden är enorma.
            Det gäller att hitta regelverk som kan tillämpas på ett bra sätt
            för oss som medborgare och patienter vare sig vi befinner oss
            i de mer glesbefolkade delarna eller i de mer tätbefolkade områdena
            av Sverige. Patientsäkerheten är A och O för att vi ska få vården
            att fungera på bästa möjliga sätt.
          </note>
          <note>
            Överläggningen var härmed avslutad.
          </note>
          <note>
            9 § Svar på interpellation 2012/13:440 om småföretagens finansieringsmöjligheter
          </note>
          <note type="speaker">
            Anf. 39 Statsrådet PETER NORMAN (M):
          </note>
          <note>
            Fru talman! Peter Persson har frågat mig om jag har gjort ställningstagandet
            att det inte finns något politiskt ansvar för att kreditmarknaden
            ska fungera för småföretag samt om jag avser att ta några initiativ
            för att underlätta för småföretag att få tillgång till krediter
            på rimliga villkor.
          </note>
          <note>
            Situationen för småföretagarna är en fråga som regeringen tar
            på största allvar och är lyhörd inför. Samtidigt har finanskrisen
            medfört att regeringen har lagt stort fokus på att värna den finansiella
            stabiliteten. För att minska samhällets sårbarhet och stärka det
            finansiella systemet har kraven på bankernas kapital- och likviditetstäckning
            ökat. Detta reducerar risken för framtida allvarliga obalanser
            där bankerna kan tvingas minska utlåningen till den reala ekonomin.
          </note>
          <note>
            Ett stabilt och välfungerande finansiellt system med välskötta
            och välkapitaliserade banker är till nytta för hela samhället,
            inte minst för små och medelstora företag som jämfört med stora
            företag är mer beroende av banklån för finansiering. De nya kapitaltäckningsreglerna,
            CRD IV, kräver över lag större kapitalbuffertar hos bankerna men
            innehåller även relativt sett förmånligare villkor för småbolagslån.
            Tröskelvärdena för klassificeringen av småbolagslån stiger från
            1 miljon euro till 1,5 miljoner euro, och kapitalkravet för dessa
            lån lättas med ca 24 procent.
          </note>
          <note>
            Regeringen har genomfört flera stora reformer för att förbättra
            småföretagens förutsättningar, bland annat genom att sänka bolagsskatten
            till 22 procent och införa en möjlighet för småföretag att under
            vissa förutsättningar välja att inte ha revisor.
          </note>
          <note>
            Vidare har regeringen under våren föreslagit ett så kallat investeraravdrag
            (prop. 2012/13:134). Investeraravdraget innebär att privatpersoner
            som investerar i småföretag får göra skatteavdrag för en del av
            investeringen. Syftet med förslaget är att förbättra småföretagens
            kapitalförsörjning och därmed förstärka deras möjligheter att
            växa och anställa.
          </note>
          <note>
            Regeringen har även genomfört flera förstärkningar av offentliga
            riskkapitalaktörer, såsom sammanslagningen av Innovationsbron
            AB och Almi Företagspartner AB. Genom etablerandet av Almi Invest
            har regionalfondspengar från EU fonderats och används till regionala
            investeringar där totalt ungefär en halv miljard kronor har investerats
            i ca 150 bolag de senaste tre åren. Målsättningen är att skapa
            en central marknadskompletterande aktör för rikstäckande näringslivsutveckling
            som erbjuder rådgivning och finansiering i större utsträckning
            än tidigare.
          </note>
          <note>
            Även investeringsmandatet för Fouriertransform AB har vidgats
            till att också omfatta andra industrier utöver fordonsindustrin.
            Sammantaget innebär förändringarna ytterligare förstärkning av
            dessa kapitalkanaler och möjliggör att fler företag kan ta del
            av detta investeringskapital.
          </note>
          <note>
            Regeringen arbetar således aktivt med småföretagandefrågor och
            med att fortsätta förbättra företagens investeringsklimat och
            tillväxtmöjligheter samt att upprätthålla fungerande marknader.
          </note>
          <note type="speaker">
            Anf. 40 PETER PERSSON (S):
          </note>
          <note>
            Fru talman! Jag tackar finansmarknadsministern för svaret.
          </note>
          <note>
            Det jag nu visar här i kammaren är en vridaxel. Den är ett resultat
            av arbete. Råvaror i förening med arbete har skapat ett värde.
            Vridaxeln är tillverkad på Hedbergs i Habo och är en nyttighet
            för den truck den en gång ska tjäna.
          </note>
          <note>
            I små och medelstora företag i vårt land och i stor utsträckning
            i det län jag kommer ifrån utförs ett viktigt arbete. De har kanske
            inte så flotta kontor, blanka skor och kostymer eller gigantiska
            bonusar, men de är besjälade av arbete som skapar nyttigheter
            som skapar arbetstillfällen som skapar levande bygder. Det är
            industriella värden i stället för finansiella värden, långt bort
            från bankpalatsen där pengar ska bli pengar. När finansdirektörer
            i storföretag talar om förbättrad kapitaleffektivitet handlar
            det om att driva igenom långa betalningstider. Små och medelstora
            företag får agera bank. När storbanker talar om omprissatt lån
            till små och medelstora företag är det en försköning för att de
            har höjt vinstmarginalerna.
          </note>
          <note>
            Små och medelstora företag har svårt att få lån. Räntan har höjts
            på lån och checkkrediter. Bankers krav på säkerhet vid lån har
            ökat påtagligt. I mitt län har ett antal företagare startat vad
            de benämner ett bankuppror. Första gången de vände sig till statsrådet
            sade han att de skulle vända sig till sina lokala riksdagsledamöter
            i stället. Det var det ansvar finansmarknadsministern tog: Vänd
            er till era lokala riksdagsledamöter!
          </note>
          <note>
            Jag har agerat och väckt frågor och interpellationer ett antal
            gånger här i kammaren, men Norman reste till Jönköping. Det som
            finansmarknadsministern, ministern med ansvar för statligt ägande,
            då sade hans bestående och kvarlämnande ord i Jönköping var att
            företagarna måste bli starkare som kunder. Det hade en telefonsvarare
            kunnat säga. Ni måste bli starkare som kunder, säger ministern.
            Känner inte du, Peter Norman, som statsråd och finansmarknadsminister,
            att du har något politiskt ansvar för den situation som många
            företagare i Småland och på andra platser i vårt land har påtalat?
            Är du inte beredd att ta något som helst politiskt initiativ?
            Du säger inte någonting mer än: Kunder, sluten er samman! Det
            är verkligen inget modigt fältrop av en finansmarknadsminister.
          </note>
          <note type="speaker">
            Anf. 41 STAFFAN ANGER (M):
          </note>
          <note>
            Fru talman! Som gammal företagare jag har varit småföretagare
            en gång i tiden och som styrelseordförande i ett antal småföretag
            tror jag att jag känner till den här marknaden och hur det är
            att vara företagare ganska väl. Jag har gått in för att hjälpa
            dem att få en bra produkt och bra ägare och att kunna utvecklas.
          </note>
          <note>
            Vi kan konstatera att regeringen har gjort en mängd insatser
            för att förbättra för småföretagarna de senaste åren. Skatterna
            är helt annorlunda i dag. Vi är nere på 22 procent, jämfört med
            26,3 procent tidigare. Det är en jättestor nedgång som är viktig.
            Det är också viktigt att Sverige får investerare utifrån. Jag
            har även jobbat i storföretag som har investerat i olika länder
            som Mexiko, Singapore, Kina och andra. Jag vet att företagen tittar
            på skattesitsen och naturligtvis på marknadens storlek. Vad är
            viktigt för att få bra cash flow när det gäller internationella
            företag och det internationella kapitalet?
          </note>
          <note>
            Fru talman! Många bra saker har gjorts. Jag kan hålla med om
            att det inte är alla banker, framför allt inte de fyra storbankerna,
            som är de bästa att förhandla med när det gäller småföretag, och
            då menar jag företag med färre än tio anställda.
          </note>
          <note>
            Därför har regeringen gjort olika saker för att förbättra det
            hela. Ministern nämnde bland annat investeringsavdraget. Det innebär
            att jag som fysisk person kan gå in i till exempel ett turistföretag
            med 1,3 miljoner i aktiekapital och sedan får dra av 50 procent
            av detta. Detta är under godkännande i Bryssel, och det kommer
            att godkännas. Det kommer säkerligen att skrivas mer om det i
            budgeten. Det är otroligt viktigt.
          </note>
          <note>
            Det är just såddföretagen som har de största problemen. Det är
            också svårt för en bank att utan säkerheter gå in och garantera
            en finansiering på kanske en halv eller en miljon för en företagare
            om företagaren inte har en egen fastighet där man kan göra en
            inteckning.
          </note>
          <note>
            Jag vill också kommentera sammanslagningen av Innovationsbron
            och Almi Företagspartner. Det sker för att förstärka småföretagarsidan.
            Då talar jag inte bara om såddföretagen utan även om de andra
            företagen. Jag har suttit i styrelsen för bolag där Innovationsbron
            har gått in med kanske 1 miljon. Detta ger småföretagaren en förstärkning,
            både när det gäller att få kapital och när det gäller att få mer
            kompetens. Innovationsbron och Almi Företagspartner hjälper också
            till att skaffa externa styrelseledamöter som kan hjälpa denna
            företagare som inte alltid har det så lätt.
          </note>
          <note>
            Jag kan också konstatera att vi har fått en ny och stor spelare,
            Inlandsinnovation, med 2 miljarder kronor, som satsar på företag
            i inre Norrland. Men området för Inlandsinnovation har utökats,
            och man har nu börjat arbeta aktivt för att få dessa företag att
            kunna växa och att framför allt kunna gå från 1 person till 2,
            sedan till 10 och till 20.
          </note>
          <note>
            Vad händer mer? Jo, vi har utökat exportrådgivningen och exportstödet.
            Länsstyrelserna i alla län hjälper företag att få lån på exempelvis
            300 000 kronor. Sedan får företagen hjälp att betala fakturor
            för exempelvis 150 000 kronor. Det är ett utmärkt stöd, bland
            annat likviditetsmässigt, för att komma i gång. Ett företag kanske
            behöver en begagnad verktygsmaskin, och företagaren kanske behöver
            resa till säljarens land för att göra en insats.
          </note>
          <note type="speaker">
            Anf. 42 FINN BENGTSSON (M):
          </note>
          <note>
            Fru talman! När jag läser denna interpellation måste jag säga
            att Socialdemokraterna verkligen har gjort en resa. De vurmar
            för att småföretagarna ska ha goda bankkontakter, som om inte
            alliansregeringen gör det. Jag får tacka finansmarknadsministern
            för ett mycket uttömmande svar om den palett av åtgärder som regeringen
            faktiskt vidtar.
          </note>
          <note>
            Månne är den resa som Socialdemokraterna gör lite unik. Jag blev
            politiskt aktiv under 70- och 80-talen. Det var då Socialdemokraterna
            förespråkade löntagarfonder. I stället för att vilja företagarna
            väl ville man ta företagens resurser ifrån dem. Det var samtidigt
            som Vänsterpartiet ville förstatliga bankerna. Det var kanske
            inte så långt som Socialdemokraterna ville gå. Men det var den
            tidens anda. I detta perspektiv, fru talman, har naturligtvis
            mycket vatten flutit under de socialistiska broarna, och det har
            blivit en tillnyktring.
          </note>
          <note>
            Jag slås ändå mycket av hur dagsläget egentligen ser ut. Hur
            mycket har Socialdemokraterna egentligen förflyttat sig? I bland
            annat deras budgetmotion inför detta år talas det om små miljonstöd
            till företagen, men man mörkar miljardutgifterna för företagen
            i form av skattehöjningar. Drakoniska lastbilsskatter kommer att
            läggas på åkare. Man räknar med att det är en fördyring på 170
            000 kronor per åkare, vilket är avsevärt mer att ta ställning
            till i förhållande till att företagaren får lov att konkurrera
            och göra sin röst hörd på en fri bankmarknad. Man ska naturligtvis
            som kund utöva påtryckning vid sidan av de åtgärder som regeringen
            vidtar för att bankerna ska kunna erbjuda bland andra företagare
            gynnsamma villkor. Men det är naturligtvis viktigt att företagarna
            själva tar ett ansvar och spelar ut dessa aktörer mot varandra.
            Vi är gudskelov inte i närheten av ett förstatligande av bankerna
            så att man har en aktör att hantera. Då hade kanske den typen
            av stat fått agera på ett helt annat sätt.
          </note>
          <note>
            Om man nu får ett förmånligt lån ska en lejonpart av detta, med
            Socialdemokraternas politik, gå till att betala kraftigt höjda
            bolagsskatter. Då undrar jag om interpellanten verkligen får ihop
            denna politik. Socialdemokraterna säger sig värna om att regeringen
            tar något slags krafttag utöver det som är rimligt på en fri finansmarknad
            för bankerna, som naturligtvis är reglerade vad gäller de väsentliga
            inslagen. När företaget har fått sitt förmånliga lån måste man
            betala skatter av olika typer tillbaka till staten i stället för
            att komma in i produktiv verksamhet.
          </note>
          <note>
            När interpellanten visar på ett mervärde som är skapat av ett
            företag tror jag inte att företagen håller med om att detta är
            det sätt på vilket man kommer att gynna denna typ av värdeskapande
            process, det vill säga genom att bland annat höja bolagsskatterna
            med omkring 7,6 miljarder och lastbilsskatterna med ytterligare
            4 miljarder för åkare.
          </note>
          <note>
            För de företagare som vill anställa unga inte minst snabbmatskedjor
            kommer det riktiga dråpslaget, nämligen skattehöjningar på närmare
            15 miljarder kronor genom ett borttagande av den nedsättning av
            socialavgifterna som finns för att gynna ungdomars möjligheter
            till arbete. Snabbmatskedjorna kommer dessutom att drabbas av
            ytterligare en skattehöjning som Socialdemokraterna talar tyst
            om, nämligen en höjning av restaurangskatten.
          </note>
          <note>
            Sammantaget, om man dessutom räknar med den expansiva bidragspolitik
            som Socialdemokraterna föreslår i sin budgetmotion, handlar det
            om drygt 30 miljarder kronor i skattehöjningar. En stor del av
            dessa drabbar just företagarna. Då är det en klen tröst att Peter
            Persson ställer sig här som en förespråkare för att staten ska
            ta krafttag så att man får låna pengar billigare och kan betala
            dessa dryga skatteökningar.
          </note>
          <note type="speaker">
            Anf. 43 Statsrådet PETER NORMAN (M):
          </note>
          <note>
            Fru talman! Jag tycker om att debattera med Peter Persson. Ofta
            blir alternativen tydliga. Denna gång tycker jag att det är ett
            visst problem. Jag får frågan om det inte finns något mer som
            man kan göra än att säga åt kunderna att vara tuffare, vilket
            var Peter Perssons tolkning. Jag räknade upp en palett av åtgärder
            som vi vidtar och har vidtagit. Men i Peter Perssons nästa inlägg
            får jag återigen höra att det bara handlar om att kunderna ska
            bli tuffare. Jag skulle kunna upprepa min uppräkning, men jag
            väljer att inte göra det.
          </note>
          <note>
            Jag tycker att små och medelstora företag är viktiga för Sverige.
            Jag tror att de i mångt och mycket är nyckeln till att Sveriges
            välstånd ska kunna fortsätta och öka.
          </note>
          <note>
            Det viktigaste som jag anser att man kan göra från statens sida
            är att se till att det finansiella systemet är i ordning. När
            länder drabbas av finansiella kriser där har även vi tyvärr varit
            under senare tid drabbar det inte bara finansindustrin, utan det
            drabbar i huvudsak den reala sektorn med en förskräckande effekt
            på industriproduktion och sysselsättning och med fallande priser
            på bostäder och med börsfall.
          </note>
          <note>
            Genom att stärka banksystemet och genom att tvinga bankerna att
            hålla mer kapital i Sverige än vad man säger åt bankerna att göra
            i Europa får vi en lugn och stabil miljö i Sverige. Vi får också
            en god finansiering för små och medelstora företag jämfört med
            andra länder som inte har ordning i sitt finansiella hus. Detta
            tycker jag är det viktigaste vi kan göra på politikens område.
          </note>
          <note>
            Utöver detta ska vi förstås se till att marknaderna fungerar
            så bra som möjligt. När jag träffade de driftiga företagarna i
            Jönköping berättade jag naturligtvis om hela denna palett för
            dem också, alltså vad vi gör i regeringen och vad vi kommer att
            göra i fortsättningen, både inom Sverige och internationellt.
          </note>
          <note>
            Jag är övertygad om att de som Peter Persson talade med även
            framhöll dessa åtgärder. Men Peter Persson kanske bara lyssnade
            på åtgärderna om individens ansvar. Det är dock någonting som
            jag inte alls har något emot att tala om. Jag minns hur det var
            på 80-talet när kreditmarknaden var reglerad. Då stod företagare
            och individer med mössan i hand hos bankkamreren för att be om
            ett lån. Den tiden ska vi inte tillbaka till.
          </note>
          <note>
            Vi ska vara i en modern tid där man har olika alternativ. Men
            det innebär att ett större engagemang krävs av den enskilde att
            pruta, spela ut bankerna mot varandra, komma med förslag till
            bankerna och så vidare. Detta är någonting som jag tror är bra
            både för privatpersoner och för företagare. Det är ett komplement
            till den stora palett med åtgärder som vi har på andra områden
            för att möjliggöra en bättre kreditförsörjning till små och medelstora
            företag.
          </note>
          <note type="speaker">
            Anf. 44 PETER PERSSON (S):
          </note>
          <note>
            Fru talman! Vid de många besök jag gjort ute i näringslivet i
            mitt eget län och andra har jag mötts av just finansieringsfrågan
            som ett av de tyngsta hindren för expansion och utveckling. Det
            är inte bolagsskatten som har varit ett problem, utan finansieringen.
          </note>
          <note>
            Jag har studerat vad Peter Norman sagt under en tid då vinsterna
            vuxit i banksystemet. De fyra stora plockade ut 86 miljarder förra
            året. Aktieutdelningarna slår rekord. Norman har uttalat att det
            är övervinster i banksektorn och rekordhöga marginaler. Han har
            också sagt att banksektorn är underbeskattad och hytt med fingret
            åt finanskapitalet. Men vad gör han? Använder han de eventuella
            muskler som är möjliga att använda?
          </note>
          <note>
            Nordea, där staten varit en betydande minoritetsägare, säljer
            man ut. I dag är Nordea ledande i vinstmaximering, ledande i kvartalskapitalism,
            ledande i att ensidigt tillgodose aktieägarintressen. Jag tror
            inte att små och medelstora företag jublar över denna utveckling.
            Jag tror inte heller att man jublar åt att de sänkta bolagsskatterna
            gick till bankerna i betydande utsträckning. Storbankerna har
            tagit emot tre nya miljarder för utdelning.
          </note>
          <note>
            Förra veckan diskuterade man en revisionsrapport om SBAB här
            i kammaren i ett ärende från finansutskottet. Det tydliggörs att
            regeringen, dess allierade partier, tycker att det är oviktigt
            med ett samhällsintresse inom finanssektorn. Trots att SBAB har
            varit en tydlig prispressare vill inte ni i regeringen säga att
            denna bank har något samhällsuppdrag över huvud taget sälj ut
            bara! Ni är oförmögna att se samhälleliga intressen. Instrument
            ni har kunnat och fortfarande kan använda vill ni inte använda.
            Ni skäller på storbankerna när det passar, för de vet att ni aldrig
            kommer att bita. Det enda man kan säga till en upprörd opinion
            när det gäller vinstnivåerna och omvandlingarna av lån är: Byt
            bank!
          </note>
          <note>
            Har statsrådet någon gång tagit upp de små och medelstora företagens
            finansieringsproblem i sina återkommande samtal med storbankerna?
            Vad har de i så fall sagt då? Är de intresserade av att förändra
            sin relation? Är de intresserade av att ändra strategi när det
            gäller omprissättning, försvårad kreditgivning och skärpta krav
            på säkerheter? En företagare jag träffade i Jönköpings län sade
            att han inte fått låna några hundra tusen till verkstaden men
            att han fått veta att han fick låna på huset eller låna för att
            köpa en motorcykel. Den syn som finns inom delar av banksystemet
            motverkar alla samhälleliga intressen att skapa och utveckla detta
            land. Jag är mycket nyfiken på vad storbankerna säger när statsrådet
            tar upp småföretagens intressen.
          </note>
          <note type="speaker">
            Anf. 45 STAFFAN ANGER (M):
          </note>
          <note>
            Fru talman! Jag räknade upp ett flertal saker som den här utmärkta
            regeringen gjort för att förstärka företagandet i landet och bland
            annat lösa finansieringsfrågorna. Jag kan fortsätta ett tag till.
            Till exempel har vi genomfört att man kan få låna 250 000 kronor
            från Almi utan borgen. Vi ser också riskchansmöjligheterna på
            exportsidan. Man kan få understöd till att göra en marknadsundersökning,
            exempelvis i Tyskland, om man vill exportera sina produkter dit.
            Exportrådets utbildning har vi också byggt ut i Sverige. Vi har
            på de flesta orter möjligheter att effektivt, billigt och bra
            utbilda svenska exportsäljare för att kunna gå ut på de här marknaderna.
          </note>
          <note>
            Jag vill även tala lite mer om bankerna och banksystemet. Vi
            var illa ute under finanskrisen. Det var inte långt ifrån konkurs
            för både Swedbank och SE-banken. Det hade skadat Sverige enormt
            mycket om det skett. Det hade skadat oss alla, även oss riksdagsmän.
            Därför är det naturligt att se till att man har marginaler i bankerna
            för att klara en ny kris, och det har regeringen gjort på ett
            fantastiskt sätt. Det kommer en kris förr eller senare, tro mig
            eller inte. Vi kan bara se på hur bankerna utomlands har det nu.
            Det ser mycket illa ut för många banker. Att vi sett till att
            man har mer eget kapital i bankerna tror jag kommer att höra till
            det som är viktigast när vi går in i nästa kris, som kan komma
            redan under nästa lågkonjunktur vad vet jag.
          </note>
          <note>
            Sedan vill jag kommentera SBAB lite grann.
          </note>
          <note>
            (FÖRSTE VICE TALMANNEN: Det får bli en annan gång talartiden
            är ute.)
          </note>
          <note>
            Jaha! Det får bli en annan gång då.
          </note>
          <note type="speaker">
            Anf. 46 FINN BENGTSSON (M):
          </note>
          <note>
            Fru talman! Tiden går fort när man har roligt!
          </note>
          <note>
            Peter Persson säger att han har varit ute och lyssnat på företagarna
            och inte hört dem klaga över bolagsskatten. Men så bra! Då kan
            ju Socialdemokraterna höja den med 7,6 miljarder, så får vi se
            om inte det blir ett större problem än kreditgivningen, som Peter
            Persson tog upp i interpellationen. Man ska naturligtvis också
            hitta ett regeringsalternativ, och ett parti som Socialdemokraterna
            behöver samregera med vill höja bolagsskatten med drygt 12 miljarder.
            Skulle man ta sig längst vänsterut blir det över 22 miljarder
            kronor. Det kommer naturligtvis att överskugga det problem som
            den här interpellationen tar upp.
          </note>
          <note>
            Men politiken är en helhet, och även andra skatter kommer att
            höjas. Lastbilsskatterna höjs med 4 miljarder, som jag sade. Ska
            man samregera med Miljöpartiet får man dessutom räkna med 13,3
            miljarder i höjda bensin- och miljöskatter. Det är sådant som
            påverkar företagarna och som rimligen också ska betalas via de
            företagskrediter som företagarna naturligtvis ska få på rimliga
            villkor. Om man samregerar med Miljöpartiet kommer det därtill
            att införas transaktionsskattehöjningar på kanske över 5 miljarder
            kronor, vilket försvårar den finansiella situationen för företagen.
          </note>
          <note>
            Fru talman! Det förefaller som att man silar mygg och sväljer
            kameler. Som finansmarknadsministern redogjort för har regeringen
            ett engagemang för att ha en viss kontroll över en marknad som
            i övrigt är fri, och när den en gång i tiden var reglerad var
            den i sig det största enskilda problemet när företagarna ville
            få sina krediter.
          </note>
          <note>
            Dagens socialdemokratiska politik handlar om att ömka någonting
            som den borgerliga regeringen sett till att det har försvunnit
            och om att slå till med släggan och genomföra utgiftsökningar
            som är drakoniska för företagen. Detta innebär att kreditgivningen
            i så fall huvudsakligen måste se till att försörja staten i andra
            ändan genom skattehöjningar för företagen.
          </note>
          <note type="speaker">
            Anf. 47 Statsrådet PETER NORMAN (M):
          </note>
          <note>
            Fru talman! Peter Persson frågar varför vi inte gör någonting
            med bankerna. Jag kan berätta att vi till skillnad från den socialdemokratiska
            regeringen har infört en stabiliseringsfond. Vi beskattar nu bankerna.
            Fonden ska användas för en framtida bankkris och har växt till
            ungefär 45 miljarder kronor. Den ska uppgå till i genomsnitt 2
            ½ procent av bnp när den är färdigbyggd. Det kommer att bli en
            bra grundsten när gud förbjude nästa kris kommer.
          </note>
          <note>
            Utöver detta har vi gett Finansinspektionen i uppdrag att kvartalsvis
            komma med bolånerapporter och redovisa bankernas marginaler, allt
            för att göra det lättare för både företag och kunder att spela
            ut bankerna mot varandra och ha ett prutverktyg man inte hade
            tidigare. Dessutom har vi gett Finansinspektionen i uppdrag att
            undersöka möjligheterna att bankerna på ett likvärdigt sätt ska
            redovisa sina finansieringskostnader, vilket ytterligare förstärker
            kunden. Man ser hur stora marginaler banken de facto har och kan
            därigenom morska upp sig betydligt bättre inför mötet med banken.
          </note>
          <note>
            De här åtgärderna är ett axplock. Vad jag vet skedde det ingenting
            i den här frågan under den tid då Peter Perssons parti satt i
            regeringsställning.
          </note>
          <note>
            Det är bra att Peter Persson är ute och besöker företagare. Om
            han hade besökt fler företagare skulle han ha insett att den bild
            han målar upp inte riktigt stämmer. Krisen till trots visar småföretagen
            sedan i höstas tillväxtkraft, enligt organisationen Företagarna.
            Totalt sett har vart femte företag ökat antalet sysselsatta under
            det senaste året. Efter ett svagt 2012 räknar nu företagen med
            att konjunkturen vänder markant uppåt under kommande tolv månader.
            Detta avspeglas i att nästan vart fjärde företag planerar att
            nyanställa under det kommande året, medan enbart vart tionde räknar
            med att dra ned på personalen.
          </note>
          <note>
            Enligt Almis senaste låneindikator från i våras uppger 38 procent
            av de tillfrågade bankcheferna att utlåningen till företagen ökat
            under första kvartalet 2013. Detta är en ökning med 11 procentenheter
            sedan undersökningen för fjärde kvartalet 2012. 42 procent av
            bankcheferna uppger att utlåningen var oförändrad. Vidare förväntar
            sig över 60 procent att utlåningen kommer att öka på längre sikt.
            En enkätstudie från Företagarna från förra veckan visar att endast
            5 procent av de tillfrågade småföretagarna ser bristen på extern
            finansiering som ett tillväxthinder. Alltså säger bara 5 procent
            att finansieringen är ett tillväxthinder. 20 procent uppger svag
            efterfrågan.
          </note>
          <note>
            Den bild som Peter Persson målar upp från sina bekanta i Gnosjö
            må vara sann där, men den stämmer inte alls överens med hur det
            ser ut i landet som helhet. Jag tror att det finns regioner i
            Sverige Gnosjö kan vara en sådan där man har problem med både
            finansiering och efterfrågan, men den bilden är inte representativ
            för hela Sverige.
          </note>
          <note>
            I detta fall kan jag säga att den regelbörda som är lagd på bankerna
            och som i all välmening ska hindra framtida finanskriser har varit
            ett problem för fristående sparbanker, som har haft en stor uppgift
            att vara ett komplement till storbankerna. Därför för vi samtal
            med fristående sparbanker om vi på något sätt skulle kunna underlätta
            deras situation för att möjliggöra ett större inslag av fristående
            sparbanker i Sverige. Det tror jag skulle vara bra för inte minst
            små och medelstora företag.
          </note>
          <note type="speaker">
            Anf. 48 PETER PERSSON (S):
          </note>
          <note>
            Fru talman! Jag har vid ett antal tillfällen här i kammaren tagit
            upp frågor om de små och medelstora företagens finansieringsproblem.
            Regeringens företrädare och de många moderater som samsas om bänkutrymmet
            är inte intresserade av att diskutera sakfrågan utan försöker
            lägga dimridåer. Att socialdemokratin skulle vara företagarfientlig
            vad är det för struntprat?
          </note>
          <note>
            Socialdemokratin vill bygga samhälle och föra en fördelningspolitik
            som skapar efterfrågan och kunder. Det är det viktigaste för de
            små och medelstora företagen. Jag gör en checklista på frågor
            som man tar upp med mig:
          </note>
          <note>
            Minska sjuklöneansvaret: Det har Socialdemokraterna gjort. Moderaterna
            var emot.
          </note>
          <note>
            30 dagars betalningstid: Det har vi drivit igenom här i kammaren.
            Moderaterna var emot.
          </note>
          <note>
            Utveckla näringspolitiken: Moderaterna är emot.
          </note>
          <note>
            Utbildningspolitik som skapar förutsättningar för att expandera
            och ha folk som kan jobben på plats: Moderaterna har dragit ned
            alla ambitioner inom arbetsmarknadspolitik och utbildningspolitik.
          </note>
          <note>
            På område efter område är det ni som är företagarfientliga. Ni
            har valt sida. Det industriella kapitalet och produktionen lämnar
            ni därhän. Det finansiella kapitalet omhuldar ni. Ni har valt
            sida, Norman, och ni har verkligen valt fel sida. Därför ska du
            få en vridvinkel i gåva. Studera den under sommaren, och tänk
            på vilka möjligheter du har att vrida politiken åt ett annat håll!
          </note>
          <note type="speaker">
            Anf. 49 Statsrådet PETER NORMAN (M):
          </note>
          <note>
            Fru talman! Tack för gåvan, Peter Persson! Jag upplever det som
            att Peter Persson vill dra klockan tillbaka till 50- och 60-talet,
            när det var rosenrött och det var en stark bankkamrer som berättade
            vilka kunder som skulle få krediter, när Domus hette Domus och
            inte någonting annat, och så vidare.
          </note>
          <note>
            Jag har en liten present till Peter Persson, och det är ett utdrag
            ur Tage Erlanders dagböcker. Han skrev för nästan exakt 50 år
            sedan det jag nu tänker läsa upp. Det blir extra intressant i
            och med att jag och Peter Persson vid tidigare tillfällen diskuterat
            SAS. Så här skriver Tage Erlander i sina dagböcker den 6 juli
            1963: Skoglund ringde två gånger i går. Han trodde inte att pilotkonflikten
            vid S.A.S. kunde undvikas. Ytterligare ett belägg för att vi inte
            skall ha statliga eller statsdominerade företag. Blir det konflikt,
            måste förstås riksdagen inkallas, eftersom både norrmän och danskar
            är beredda att ta beslut om skiljedom. Olyckligt är det. Just
            nu när S.A.S. börjar klara ut sin ställning. En lysande reklam
            för det strejkfria Sverige. Slutet blir väl att SAS skall läggas
            ned.
          </note>
          <note>
            Jag upprepar: Det är ytterligare ett belägg för att vi inte ska
            ha statliga eller statsdominerade företag. Om Peter Persson var
            lika framsynt som hans partis ordförande för 50 år sedan skulle
            vi kunna ha en mer fruktbar diskussion om svenskt bankväsen.
          </note>
          <note>
            Överläggningen var härmed avslutad.
          </note>
          <note>
            10 § Svar på interpellationerna 2012/13:410 och 412 om brister
            i stödet till unga arbetslösa
          </note>
          <note type="speaker">
            Anf. 50 Arbetsmarknadsminister HILLEVI ENGSTRÖM (M):
          </note>
          <note>
            Fru talman! Patrik Björck har frågat mig om jag kommer att ta
            initiativ till en mer aktiv politik mot ungdomsarbetslösheten
            mot bakgrund av bland annat Riksrevisionens kritik.
          </note>
          <note>
            Esabelle Dingizian har frågat mig vad jag avser att göra för
            att förbättra samverkan mellan kommunerna och Arbetsförmedlingen.
          </note>
          <note>
            Jag besvarar interpellationerna i ett sammanhang.
          </note>
          <note>
            Låt mig börja med att säga att ungdomsarbetslösheten är en av
            de stora utmaningarna på arbetsmarknaden. Det krävs en mängd olika
            lösningar, och regeringen har genomfört en rad reformer för att
            motverka ungas utanförskap och för att sänka trösklarna för ungdomar
            att komma in på arbetsmarknaden.
          </note>
          <note>
            Det är i sammanhanget viktigt att komma ihåg att ungdomar är
            en mycket heterogen grupp. De insatser som ungdomar tar del av
            hos Arbetsförmedlingen ska anpassas till ungdomarnas individuella
            behov. Det handlar om förstärkt förmedlarstöd från första dagen
            i arbetslöshet, stöd i jobbsökande och att rusta individerna bättre
            för arbetsmarknaden genom utbildning och praktik. Det handlar
            också om att motivera ungdomar som har hoppat av skolan att återvända
            till studierna för att slutföra utbildningen.
          </note>
          <note>
            Ungdomars etablering på arbetsmarknaden ska också stödjas av
            en aktiv matchning mot lediga jobb. I syfte att förbättra matchningen
            har Arbetsförmedlingen fått i uppdrag att utveckla sina arbetsgivarkontakter
            för att stödja personer med en svag förankring på arbetsmarknaden.
            Arbetsförmedlingens återrapportering visar att det målinriktade
            arbetet med arbetsgivare har lett till att andelen deltagare i
            jobbgarantin som har haft en arbetsplatsförlagd aktivitet har
            ökat, vilket har gett fler ungdomar möjlighet att komma i kontakt
            med arbetslivet.
          </note>
          <note>
            Erfarenheten visar att en viktig framgångsfaktor när det gäller
            projekt för att minska ungdomars utanförskap är just samverkan
            mellan kommuner och Arbetsförmedlingen. Jag vet att det på vissa
            håll finns synpunkter på hur samverkan fungerar, och det finns
            alltid utrymme för förbättringar. Men jag vill samtidigt säga
            att jag reser mycket och har besökt många kommuner där samverkan
            mellan kommunen och Arbetsförmedlingen fungerar mycket väl. Min
            generella bild av samverkan runt om i landet är att den oftast
            fungerar väl.
          </note>
          <note>
            Att hjälpa ungdomar ur utanförskap är en prioriterad fråga för
            regeringen. Det handlar inte bara om vilket stöd ungdomar får
            hos Arbetsförmedlingen. Det handlar också om att skapa en bra
            grogrund för samverkan på lokal nivå eftersom de lokala förutsättningarna
            är avgörande för att politiken ska lyckas. Regeringen följer ungdomars
            situation på arbetsmarknaden mycket noga.
          </note>
          <note type="speaker">
            Anf. 51 PATRIK BJÖRCK (S):
          </note>
          <note>
            Fru talman! Tack, arbetsmarknadsministern, för svaret på interpellationen!
          </note>
          <note>
            I Sverige har vi en oerhört hög arbetslöshet. Om man ska bedöma
            om någonting är högt eller lågt, stort eller litet jämför man
            det med andra. Arbetslösheten i Sverige är mycket högre än i jämförbara
            länder. Ungdomsarbetslösheten i Sverige är förskräckande hög och
            så att säga värre som speciell arbetslöshet än arbetslösheten
            i sig.
          </note>
          <note>
            Det har under lång tid riktats kritik mot regeringen för brister
            i åtgärder mot arbetslösheten i allmänhet och ungdomsarbetslösheten
            i synnerhet. Vi socialdemokrater har varit oerhört kritiska, och
            jag har själv haft ett antal debatter med arbetsmarknadsministern
            här i kammaren där jag har ställt krav på aktivitet, på att det
            ska hända något och att ministern ska ta något initiativ för att
            bryta utvecklingen, men i alla svar så här långt har ministern
            varit nöjd med det rådande tillståndet. Hon har aldrig föreslagit
            något egentligen, utan det är samma politik som går på, och man
            tar inte till sig att den politiken inte biter.
          </note>
          <note>
            Jag kan ha en viss respekt för att arbetsmarknadsministern kanske
            inte lyssnar på oppositionens kritik, men när det nu kommer mycket
            hård kritik från Riksrevisionen när det gäller individuellt stöd
            och matchning för ungdomar finns det anledning för ministern att
            faktiskt lyssna.
          </note>
          <note>
            Den granskning som Riksrevisionen gör tyder på att Arbetsförmedlingens
            insatser är mer inriktade på att hantera stora volymer, och man
            förutsätter att ungdomarna själva ska vara aktiva. Man har inte
            insatser som är individuellt anpassade för att åstadkomma en konkret
            matchning mot arbetsgivaren, enligt Riksrevisionen. Man hävdar
            att regelverket är hindrande att regelverket hindrar ett tidigt
            och aktivt matchningsstöd. Samverkan mellan Arbetsförmedlingen
            och kommunerna behöver utvecklas.
          </note>
          <note>
            Det konstateras att de aktiva insatser som Arbetsförmedlingen
            riktar till ungdomar huvudsakligen består av insatser som ska
            motivera ungdomarna och bygga upp deras förmåga att söka och få
            ett arbete. Däremot får ungdomarna sällan aktiv och konkret individuell
            matchning i form av tips på lämpliga jobb eller praktikplatser.
            En fjärdedel av ungdomarna har inte sökt något arbete alls. Den
            tid som arbetsförmedlarna avsätter för arbetsgivarkontakter har
            inte ökat i förhållande till en mätning som Riksrevisionen gjorde
            2009.
          </note>
          <note>
            Detta är mycket hård kritik. Riksrevisionen visar alltså att
            regelverket upplevs som hindrande. Det är ett regelverk som arbetsmarknadsministern
            är ansvarig för, inte Arbetsförmedlingen. Regelverket hindrar
            ett aktivt och tidigt matchningsstöd till ungdomar som söker arbete.
            Detta är vad Riksrevisionen får fram när man beskriver hur regeringen
            arbetar med ungdomsarbetslösheten, och det är kritik som vi vid
            ett flertal tillfällen har riktat mot regeringen och arbetsmarknadsministern.
          </note>
          <note>
            Jag ser att arbetsmarknadsministerns svar på frågan om hon kommer
            att ta initiativ till en mer aktiv politik mot ungdomsarbetslösheten,
            mot bakgrund av bland annat Riksrevisionens kritik, tyvärr är
            nej. I svaret från ministern framgår det tydligt att hon är helt
            nöjd med dagens situation. Det kommer inte några som helst förslag
            på en ny politik trots att kritiken mot den förda politiken är
            massiv från alla som över huvud taget har en möjlighet att studera
            svensk arbetsmarknad. Nu stämmer Riksrevisionen in i vår kritik.
            Svaret från ministern är tyvärr nej. Det är tragiskt men tydligt:
            Nej, ministern kommer inte att ta några som helst initiativ till
            en ny politik.
          </note>
          <note type="speaker">
            Anf. 52 ESABELLE DINGIZIAN (MP):
          </note>
          <note>
            Fru talman! Tack, ministern, för svaret! Liksom för Patrik Björck
            är det inte heller för mig första gången jag interpellerar ministern
            om samverkan mellan Arbetsförmedlingen och kommunerna och den
            oförmåga som Arbetsförmedlingen har att hjälpa ungdomar, som har
            det svårast att komma in på arbetsmarknaden.
          </note>
          <note>
            Ungdomsstyrelsen har skrivit många rapporter om detta. Vi har
            kontakt med verkligheten och har talat med människor som jobbar
            med ungdomar. Allt detta har legat till grund för den bild som
            visar att det inte fungerar.
          </note>
          <note>
            När nu Riksrevisionen kommer med sin granskning blir den naturligtvis
            ingen överraskning för oss, utan den bara bekräftar den bild som
            vi redan hade. Jag vill ändå läsa ur revisionsrapporten för våra
            webbtittare och åhörare, så att de får en aning om vad det står:
          </note>
          <note>
            Granskningen tyder på att Arbetsförmedlingens insatser är mer
            inriktade på att hantera stora volymer av arbetssökande ungdomar
            som själva förutsätts vara aktiva inom ramen för de insatser som
            förmedlingen erbjuder och mindre på individuellt anpassade insatser
            för att åstadkomma en konkret matchning mot arbetsgivare.
          </note>
          <note>
            Fru talman! Ministern brukar medge vissa problem när hon talar
            i offentliga sammanhang, och i svaret finns det väl en antydan
            om något sådant. Men jag menar att ministern ändå stoppar huvudet
            i sanden när det kommer till konkret handling för att hjälpa just
            dessa ungdomar, som varken jobbar eller studerar. Sanningen är
            att det är väldigt kostsamt att gå in och jobba på individuell
            basis, och alliansregeringen gör andra prioriteringar i sin budget.
            Det är alltså inte så konstigt.
          </note>
          <note>
            Fru talman! Vi har 77 000 unga mellan 16 och 29 som tre år i
            rad varken arbetat eller studerat. 20 000 av dem har inte ens
            kontakt med Arbetsförmedlingen. Då brukar ministern säga: Om de
            bara kommer till Arbetsförmedlingen får de hjälp. Men det stämmer
            ju inte, ministern! Det är ju detta som står här.
          </note>
          <note>
            Ungdomar är smarta. Varför skulle de gå till Arbetsförmedlingen
            om de inte får någon hjälp? Det säger ju sig självt. Det är därför
            vi står här och kritiserar regeringens insatser. De hjälper ju
            inte.
          </note>
          <note>
            Jag undrar hur ministern kan acceptera att 77 000 ungdomar tre
            år i rad varken jobbar eller studerar. Dessa ungdomar sitter hemma,
            och jag vet inte vad de håller på med, men antingen blir de försörjda
            av någon anhörig eller så får de bidrag. Några av dem gör sådant
            som de inte borde, olagliga saker, för att försörja sig.
          </note>
          <note>
            Jag vill fråga arbetsmarknadsministern varför arbetslinjen inte
            gäller de här ungdomarna. Varför får de inte det stöd de behöver
            för att förverkliga sina drömmar?
          </note>
          <note type="speaker">
            Anf. 53 GUSTAV NILSSON (M):
          </note>
          <note>
            Fru talman! I dagarna lämnar många stolta studenter landets gymnasieskolor
            för att sedan ge sig vidare ut i vuxenlivet. Vissa ungdomar kommer
            att påbörja vidare studier redan till hösten medan andra kommer
            att söka sig till arbetsmarknaden. Många ungdomar känner oro inför
            framtiden och undrar om de ska lyckas få något jobb eller om de
            ska hamna i arbetslöshet.
          </note>
          <note>
            Det är viktigt att inte skrämma bort framtidsdrömmarna, framtidstankarna
            och visionerna från ungdomar som söker jobb. Ibland sägs det att
            en hel generation kan gå förlorad, vilket är ett felaktigt påstående.
          </note>
          <note>
            Många ungdomar får relativt snabbt ett arbete. Långtidsarbetslösheten
            bland ungdomar i Sverige är den lägsta i Europa. För oss moderater
            och för Alliansen är det viktigt att se till att skolan förbereder
            eleverna för en anställning och att trösklarna mellan studier
            och arbetsmarknad är låga, till exempel genom att vi kopplar ihop
            skola och arbetsliv genom ett utbyggt lärlingssystem. Här har
            kommuner, näringsliv och fackliga organisationer en mycket viktig
            roll.
          </note>
          <note>
            För en del ungdomar är vägen till jobb lång och krokig. Svårast
            har den som har gått ut gymnasiet utan fullständiga betyg. Att
            inte ha fullgjort sin utbildning minskar chanserna att få ett
            arbete, då många arbetsgivare ser en fullgjord gymnasieutbildning
            som ett minimikrav.
          </note>
          <note>
            Förutom satsningen på att återupprätta kunskapsskolan är det
            viktigt att med olika medel få unga utan fullständiga betyg på
            arbetsmarknaden tillbaka till studier. Det är den vägen man måste
            gå.
          </note>
          <note>
            Regeringens folkhögskolesatsning innebär exempelvis att arbetslösa
            ungdomar under 25 år som saknar slutbetyg från grund- eller gymnasieskolan
            med studiemedel kan ta del av insatserna från första dagen i arbetslöshet.
          </note>
          <note>
            Det handlar även om att sänka trösklarna in på arbetsmarknaden
            för unga genom att göra det enklare och billigare för företagen
            att anställa ungdomar. Genom satsningen på halverade arbetsgivaravgifter
            för unga och sänkt restaurangmoms ser vi nu att allt fler företagare
            välkomnar ungdomar till arbetsplatser runt om i landet.
          </note>
          <note>
            Svenskt Näringsliv har presenterat en undersökning som visar
            att fyra av tio företag har fler unga anställda tack vare sänkt
            arbetsgivaravgift, och satsningen på halverad restaurangmoms har
            lett till 6 000 nya arbetstillfällen i Sverige, enligt branschorganisationen
            Visita.
          </note>
          <note>
            Siffrorna talar sitt tydliga språk. Våra reformer har haft effekt.
          </note>
          <note>
            I det läget är det fel väg som Socialdemokraterna och Patrik
            Björck vill gå när man lägger fram förslag som gör det dubbelt
            så dyrt att anställa ungdomar. Det är mycket anmärkningsvärt.
          </note>
          <note>
            Vårt mål är att fler unga ska få ett jobb efter studentexamen
            eller fortsätta med högre studier om det är det vägval man som
            ung gör efter sin examen.
          </note>
          <note>
            I dessa examenstider tror jag att det är viktigt att vi visar
            på de möjligheter som finns till fortsatt utbildning eller jobb,
            att vi förmedlar den framtidsbilden i stället för det mörker som
            oppositionen sprider.
          </note>
          <note type="speaker">
            Anf. 54 FINN BENGTSSON (M):
          </note>
          <note>
            Fru talman! Patrik Björck säger, när han talar för sin interpellation,
            att arbetsmarknadsministern i svaret verkar helt nöjd med sakernas
            tillstånd och inte har något att tillföra.
          </note>
          <note>
            Fru talman! Låt mig säga att jag, när jag läser arbetsmarknadsministerns
            svar, får en helt annan bild. Det gäller alla de åtgärder som
            regeringen har satt in och även att man aktivt med största intresse,
            naturligtvis, följer utvecklingen för att förbättra ytterligare.
          </note>
          <note>
            Man kan i stället lite grann granska Patrik Björcks och även
            Esabelle Dingizians interpellationer och kommentarer kring hur
            det verkligen förhåller sig med arbetslöshetssiffrorna. Då kan
            man kanske hyfsa debatten något.
          </note>
          <note>
            Jag håller med om att arbetslöshetsproblemet är ett generellt
            problem i Europa. Det finns länder som har något bättre siffror
            än Sverige. Det finns också många som har betydligt sämre siffror.
            Talar vi om de stora klyftorna här talar vi om krisländerna i
            Europa, där vi har en arbetslöshet som ligger tre fyra gånger
            över den svenska arbetslösheten.
          </note>
          <note>
            Ungdomsarbetslösheten är naturligtvis ett problem. Den är ett
            problem i Sverige. Den är det i många andra länder också. Man
            kan då fundera lite grann på hur vi mäter arbetslösheten. Den
            mäts i åldern 1574 år. I Sverige har vi ett väldigt sent inträde
            på arbetsmarknaden. Det sker vid närmare 30 års ålder för genomsnittsindividen.
            Det gör naturligtvis att många är heltidsstuderande. När de svarar
            ja på frågan om de har sökt ett jobb räknas de som arbetslösa
            när de är heltidsstuderande, om de inte har fått det här jobbet.
          </note>
          <note>
            Om man justerar för att många av dem kanske inte skulle ta det
            jobbet för att de faktiskt är i studier skulle man få mycket lägre
            siffror. Detta är ett fenomen som drabbar Sverige negativt.
          </note>
          <note>
            Jag vill inte vifta bort de problem vi har med ungdomsarbetslösheten.
            Men man hör talas om förskräckande höga siffror och så vidare.
            Jag delar inte fullt ut den bilden om jag tittar på den verklighet
            vi har.
          </note>
          <note>
            Men jag förstår heller inte vad Socialdemokraternas politik i
            så fall skulle innebära, om man med ett dråpslag fördubblar skattehöjningen
            för företag som anställer unga genom att öka de sociala avgifterna
            med sammantaget 14,7 miljarder kronor. Det är ingenting mot de
            små miljonbeloppen. De är visserligen stora i sig, men de ställs
            mot mångmiljardbelopp i fråga om utgiftsfördyringar för dem som
            verkligen vill anställa unga. Vi kan till det lägga den fördubblade
            restaurangmomsen på drygt 5 miljarder som man vill införa från
            Socialdemokraterna det här är också en väldigt öppen väg in för
            många unga på arbetsmarknaden. Då har jag väldigt svårt att förstå
            hur den politik som Socialdemokraterna förespråkar på något sätt
            skulle förbättra situationen för unga som är arbetslösa.
          </note>
          <note>
            Jag vill avsluta mitt inlägg med att kommentera något som är
            viktigt ur ett utbildningsperspektiv, som också Gustav Nilsson
            tangerade.
          </note>
          <note>
            Vi hade en interpellationsdebatt tidigare där vi konstaterade
            att de länder som har en ungdomsarbetslöshet som är lägre än Sveriges
            har en lärlingsutbildning och en yrkesutbildning som liknar den
            som nu har föreslagits av alliansregeringen. Den kommer att genomföras
            men har ännu inte visat kraft i sitt genomförande. Individer ges
            då möjlighet att utbildas direkt till ett yrke för att sedan kunna
            komma in på arbetsmarknaden.
          </note>
          <note>
            Det är slående att de länder som har den typ av utbildningspolitik
            som vi nu inför i Sverige också har den lägsta ungdomsarbetslösheten.
          </note>
          <note>
            Mot detta står Socialdemokraternas nästan befängda omvända resonemang,
            att alla människor i detta land ska utbildas till högskolebehörighet.
            På vilket sätt skulle det hjälpa ungdomar in på arbetsmarknaden,
            och hur skulle det hjälpa dem tidigare in på arbetsmarknaden?
            Det är fullständigt obegripligt, och det är kontraproduktivt.
            Egentligen har Socialdemokraterna den skadliga politiken när det
            gäller ungdomsarbetslösheten.
          </note>
          <note type="speaker">
            Anf. 55 Arbetsmarknadsminister HILLEVI ENGSTRÖM (M):
          </note>
          <note>
            Fru talman! Låt oss konstatera att vi har en för hög ungdomsarbetslöshet.
            Bland de ungdomar som är 1524 år det är ungefär 1,2 miljoner är
            det för många i dag som saknar jobb.
          </note>
          <note>
            I statistiken kan vi konstatera att två tredjedelar i den senaste
            mätningen är heltidsstuderande. Det som kännetecknar arbetslösheten
            bland ungdomar är korta perioder av arbetslöshet. Vi har den näst
            lägsta långtidsarbetslösheten bland ungdomar. Det är bara Finland
            som har ett bättre resultat.
          </note>
          <note>
            Patrik Björck säger lite raljant: Regeringen tar inte några som
            helst initiativ.
          </note>
          <note>
            Inget kan vara mer felaktigt än det som Patrik Björck påstår.
            Förutom att vi har gjort det betydligt billigare och enklare att
            anställa unga har vi satsat avsevärt många miljarder på just utbildning
            och praktik och stöd från första dagen. Alla ungdomar har rätt
            att få ett förstärkt förmedlingsstöd från första dagen i arbetslöshet
            när de kommer in på Arbetsförmedlingen och också jobbförslag.
          </note>
          <note>
            De ungdomar som löper risk för långtidsarbetslöshet ska dessutom
            få en tidig insats. Men alla ungdomar ska inte ha en tidig insats,
            Patrik Björck. Varför inte det? Det låter ju väldigt tilltalande
            att få en praktikplats på en gång.
          </note>
          <note>
            Nej, man kan konstatera att många ungdomar får jobb på egen hand.
            En tredjedel av alla ungdomar får jobb inom en månad på egen hand.
            Att ge dem en praktikplats eller en arbetsmarknadsutbildning,
            Patrik Björck, är kontraproduktivt. Och det hindrar ungdomarna
            att få en anställning med lön.
          </note>
          <note>
            Trots de kraftiga satsningarna är vi fortfarande inte nöjda,
            utan vi går vidare och kommer i höstens budget att lägga fram
            förslag kring yrkesintroduktion. Som Finn Bengtsson med flera
            tar upp har vi inte haft ett fungerande lärlingssystem i Sverige.
            Vi är inte heller benägna att helt kopiera ett annat lands system.
          </note>
          <note>
            I själva verket vill vi ha en svensk modell av ett lärlingssystem
            med avtalsenliga löner som parterna kommer överens om. Ungdomar
            ska erbjudas utbildning i sin anställning, ungefär till 25 procent.
            Resten av tiden får de jobba med lön.
          </note>
          <note>
            Det regeringen kommer att föreslå handlar om ett handledarstöd
            till företag så att de kan avsätta personal som handleder och
            utbildar ungdomen och som också kan ge ett betyg eller ett intyg
            på den fullgjorda utbildningen.
          </note>
          <note>
            Därutöver kommer vi att ta bort hela arbetsgivaravgiften för
            ungdomar. Det är nämligen någonting som man i våra diskussioner
            med parterna tycker är väldigt positivt. Parterna tycker att det
            är viktigt att det blir billigare att anställa ungdomar. Parterna
            säger inte att det ska bli dyrare att anställa ungdomar utan att
            det ska bli billigare att anställa ungdomar. Det tycker parterna
            är positivt.
          </note>
          <note>
            Utöver det kommer vi att föreslå sänkta a-kasseavgifter. Det
            här är någonting som vi har diskuterat med arbetsmarknadens parter
            sedan hösten 2011. Det har varit viktiga diskussioner. Vi har
            lyssnat på företagen och också tagit hänsyn till de fackliga organisationerna.
          </note>
          <note>
            Vi vill alltså bygga ett svenskt system av lärlingsutbildningar,
            en brygga från skolan in i arbetslivet.
          </note>
          <note>
            Det Patrik Björck påstår stämmer över huvud taget inte, att regeringen
            inte gör någonting åt ungdomsarbetslösheten. Det är precis tvärtom,
            Patrik Björck. Det tror jag att Patrik Björck är väldigt medveten
            om.
          </note>
          <note>
            Ajournering
          </note>
          <note>
            Kammaren beslutade kl. 15.58 på förslag av förste vice talmannen
            att ajournera förhandlingarna till kl. 18.00.
          </note>
          <note>
            Återupptagna förhandlingar
          </note>
          <note>
            Förhandlingarna återupptogs kl. 18.00.
          </note>
          <note>
            10 § (forts.) Svar på interpellationerna 2012/13:410 och 412
            om brister i stödet till unga arbetslösa
          </note>
          <note type="speaker">
            Anf. 56 PATRIK BJÖRCK (S):
          </note>
          <note>
            Herr talman! Jag är som sagt inte nöjd med arbetsmarknadsministerns
            åtgärder mot ungdomsarbetslösheten. Det är jag inte ensam om.
            Det är väl möjligen arbetsmarknadsministern och kanske hennes
            vapendragare här i allianspartierna som är nöjda.
          </note>
          <note>
            De hundratusentals ungdomar som är arbetslösa är dock inte nöjda.
            Arbetsgivarna är naturligtvis inte nöjda eftersom det skulle finnas
            behov av anställningar om det hade funnits en fungerande arbetsmarknadspolitik.
            Riksrevisionen är inte nöjd. I sin undersökning ser de att politiken
            och Arbetsförmedlingens insatser för de unga inte fungerar.
          </note>
          <note>
            Men om man framför kritik måste man naturligtvis också framföra
            förslag. Då tänkte jag, herr talman, berätta lite kort om vad
            vi socialdemokrater skulle vilja göra för att komma åt ungdomsarbetslösheten.
          </note>
          <note>
            Först och främst handlar det naturligtvis om utbildning. Då måste
            man satsa brett. Då handlar det om att satsa resurser i skolan
            på mindre klasser. Det finns studier som visar att mindre klasser
            leder till bättre skolresultat och större chans till bättre lön
            och bättre möjligheter till jobb långt senare i livet.
          </note>
          <note>
            Vi vill satsa på en så kallad 90-dagarsgaranti. I dag finns det
            ett aktivitetsförbud i regeringens arbetsmarknadspolitik. Vi vill
            tvärtom att man omedelbart ska satsa på de ungdomar som drabbas
            av arbetslöshet, och vi kommer i höstens budgetmotion att presentera
            vårt första steg i 90-dagarsgarantin: riktig lön och riktiga arbetsuppgifter
            så att vi bryter långtidsarbetslösheten, motverkar utslagning
            och stärker kvaliteten i välfärden. Detta är alltså en garanti.
          </note>
          <note>
            Vi vill satsa på en obligatorisk sommarskola för de elever i
            årskurs 9 som inte nått målet under terminen så att de kan få
            en gymnasieutbildning, eftersom vi ser att bristande gymnasieutbildning
            är ett av de största problemen för långtidsarbetslösa ungdomar.
          </note>
          <note>
            Vi vill satsa på ett så kallat naturvetenskapligt-tekniskt basår.
            Med detta ska vi överbrygga det så kallade rekryteringsgapet,
            alltså att det inte finns tillräckligt väl utbildade ungdomar
            som kan ta de jobb som finns. Detta är något som arbetsgivarna
            efterfrågar.
          </note>
          <note>
            Vi vill ha sommargymnasium på folkhögskola så att fler ungdomar
            som inte har avslutat läsårets kurser har möjlighet att avsluta
            dem på en folkhögskola redan i sommar.
          </note>
          <note>
            Vi vill att sommarjobb ska vara en självklarhet för unga så att
            man får en kontakt med arbetslivet. Vi föreslår därför att kommuner
            som erbjuder större möjligheter till sommarjobb ska beviljas ett
            särskilt stimulansbidrag.
          </note>
          <note>
            Det här är ett antal konkreta förslag från oss socialdemokrater
            på vad man skulle kunna göra för att bryta den förödande ungdomsarbetslösheten.
          </note>
          <note>
            Det fanns en sak som arbetsmarknadsministern tog upp i sitt inlägg
            som jag tyckte var bra, och även det förtjänar väl att framhållas.
            Det är att arbetsmarknadsministern säger sig stödja ett gammalt
            socialdemokratiskt förslag om yrkesintroduktionsjobb. Det tycker
            jag är bra, herr talman. Möjligen är det tråkigt att man inte
            är beredd att göra det med omedelbar verkan. Vi socialdemokrater
            hade velat att man skulle starta det här redan vid halvårsskiftet
            2013, för vi vill komma i gång omedelbart.
          </note>
          <note>
            Regeringen väljer tyvärr att förhala, och så ska man eventuellt
            komma med det senare. Det är lite synd. Men förslaget som sådant
            är bra, och det stöder vi. Det är klart att det är bättre att
            det kommer senare än att det inte kommer alls. Det är ett tecken
            på en gammal god socialdemokratisk politik hur man i samarbete
            med arbetsmarknadens parter kan gå vidare och lösa ett gemensamt
            problem. Det tycker vi är bra. Det är ett socialdemokratiskt förslag.
          </note>
          <note>
            Bortsett från det har det inte funnits någonting i arbetsmarknadsministerns
            svar här i dag för att lösa ut de problem som finns i Riksrevisionens
            rapport. I det första svaret som lästes upp fanns det faktiskt
            ingen insikt om de allvarliga problem som vi alla ser alla utom
            arbetsmarknadsministern och möjligen några trogna vapendragare
            här i kammaren.
          </note>
          <note type="speaker">
            Anf. 57 ESABELLE DINGIZIAN (MP):
          </note>
          <note>
            Herr talman! Strax före pausen här hörde vi Alliansens företrädare
            rabbla upp en massa åtgärder som regeringen har gjort. Frågan
            är vilka effekter dessa åtgärder har haft. Vi tycker naturligtvis
            att det finns vissa saker som regeringen har gjort som är bra.
            Till exempel är motivationskurserna på folkhögskolan väldigt bra.
            Problemet är att det är väldigt få ungdomar, bara några tusen,
            som får ta del av de här åtgärderna vad gäller folkhögskolan,
            och det är alldeles för lite.
          </note>
          <note>
            De här ungdomarna som varken arbetar eller studerar behöver motiveras
            för att gå på motivationskurs. För många av de här ungdomarna
            som har varit borta från arbetsmarknaden eller skolan i tre år
            är det liksom inte hej och hå, in med er i skolan! Vi har även
            tidigare diskuterat här att det inte är så enkelt.
          </note>
          <note>
            Ministern säger i sitt svar att samverkan mellan kommunen och
            Arbetsförmedlingen fungerar mycket väl. Det tycker i alla fall
            inte Riksrevisionen. Jag vet inte vilka mått ministern använder
            när hon säger att det fungerar mycket väl.
          </note>
          <note>
            Jag vill ta upp regeringens utredning. För åhörarna kan jag säga
            att regeringen har tillsatt en utredning som vill belysa situationen
            för alla ungdomar som varken jobbar eller studerar. Där står det
            väldigt tydligt: De handlar om behov av strukturerade vardagsaktiviteter
            med ett utbildnings- eller arbetsliknande innehåll. Insatserna
            måste i många fall få ta tid. Det handlar om att bygga upp självförtroende
            och självkänsla. Allt för många ungdomar saknar sysselsättning
            och det tar allt för lång tid innan de kontaktas för att erbjudas
            stöd. Statens ambitionsnivå är otydlig. Det behövs tydligare lagstiftning
            för att säkerställa att ungdomarna får det stöd och hjälp som
            de behöver för att återgå till utbildning eller annan sysselsättning.
          </note>
          <note>
            Det kan ju inte vara mer klart än det som står i regeringens
            egen utredning.
          </note>
          <note>
            Miljöpartiet har länge förordat att samverkan mellan kommunerna
            och staten ska förbättras. Koncepten Navigatorcenter och Unga
            in är väldigt bra men behöver utvecklas. Vi förordar också att
            man skriver lokala samverkansavtal som utgår från de problem och
            förutsättningar som finns.
          </note>
          <note>
            Jag vet att arbetsmarknadsministern gillar Unga in. Det är en
            del av hennes plakatpolitik. Riksrevisionen tar upp det och skriver
            att det bara är fem orter som har det och att det hittills bara
            är 187 unga som har fått ta del av det stödet.
          </note>
          <note>
            Frågan kvarstår alltså: Kommer ministern att verkställa några
            av de förslag som finns i utredningen?
          </note>
          <note type="speaker">
            Anf. 58 GUSTAV NILSSON (M):
          </note>
          <note>
            Herr talman! För att rusta ungdomar för framtida jobb har regeringen
            gjort omfattande insatser både inom utbildningsområdet och inom
            arbetsmarknadspolitiken. En del har redovisats här i dag, och
            jag vill gärna poängtera satsningen på lärlingsutbildningen. Det
            är viktigt att vi kopplar ihop skola och arbetsliv. Det är ett
            system som fanns tidigare. Här har vi mycket att lära av Tyskland
            och Danmark, och det är viktigt att vi nu återupprättar just lärlingsutbildningen
            i Sverige.
          </note>
          <note>
            Jag tror också att det är viktigt att vi ute i kommunerna skräddarsyr
            utbildningar och jobbar tillsammans med lokala företag så att
            fler ungdomar får chansen att komma in och ta ett första steg
            på arbetsmarknaden. Har man bara tagit det första steget blir
            det ofta fler. Det vet vi.
          </note>
          <note>
            Trepartssamtal och yrkesintroduktionssamtal är oerhört viktiga.
            Arbetsgivare, fack och staten är tre parter som gemensamt strävar
            efter att få fler unga i arbete. Det är viktigt att processen
            fortsätter och att denna samverkan resulterar i fler jobb.
          </note>
          <note>
            Regeringen har genomfört viktiga reformer för att fler ungdomar
            ska få jobb. Sju av tio ungdomar får arbete inom fem månader.
            Fler måste vara delaktiga. Parterna på arbetsmarknaden och arbetsgivarna
            måste på olika sätt bidra. Här är det viktigt att man som arbetsgivare
            ser till framtida rekryteringsbehov. Det gäller såväl privata
            som offentliga arbetsgivare.
          </note>
          <note>
            När ungdomar knackar på dörren till arbetsmarknaden är det inte
            läge att bomma igen genom att göra det dyrare och försvåra för
            ungdomar att få en chans på arbetsmarknaden. Det gäller att fortsätta
            att sänka trösklar och att underlätta de ungas inträde på arbetsmarknaden.
          </note>
          <note>
            Patrik Björck talade om aktivitetsförbud. Det finns inte. Om
            det finns ett behov går det att få hjälp, stöd och uppbackning
            från första dagen. Men det är fel att låsa in ungdomar direkt
            i en åtgärd om det är möjligt för dem att ta egna initiativ för
            att få ett jobb.
          </note>
          <note type="speaker">
            Anf. 59 FINN BENGTSSON (M):
          </note>
          <note>
            Herr talman! De två interpellationerna handlar om Riksrevisionens
            rapport. Det är riktigt. Vi har fått svar från arbetsmarknadsministern
            om alla de åtgärder som regeringen sätter in. Därvidlag råder
            det inget tvivel om att man bekämpar ungdomsarbetslösheten med
            alla till buds stående medel.
          </note>
          <note>
            Låt mig då också fundera över vad som inte sägs i de bombastiska
            toner som bland annat Patrik Björck för fram om vad som är alternativet.
            Vad var den socialdemokratiska regeringens politik? När vi övertog
            regeringsmakten 2006 gick vi från en högkonjunktur till en närmast
            recessionsliknande omvärldsbild. Det finns nu mer än 200 000 fler
            sysselsatta och mer än 200 000 färre i utanförskap. Detta är dramatiskt
            förbättrade siffror jämfört med vad Socialdemokraterna åstadkom
            i sin politik under högkonjunktur.
          </note>
          <note>
            Jag vill påminna om att under den sista delen av den socialdemokratiska
            regeringstiden förekom massjukskrivningar och massförtidspensioneringar
            i vårt land. Det var en medveten strategi för att plocka bort
            folk ur arbetslöshetsstatistiken. Det var därför det var så fruktansvärt
            viktigt att genomföra en reform på sjukförsäkringsområdet, som
            i sin tur har lett till att fler människor söker sig in på arbetsmarknaden.
            En del av dem är tyvärr arbetslösa, men många har fått jobb. Det
            innebär att vi inte friserar arbetsmarknadsstatistiken såsom Socialdemokraterna
            gör.
          </note>
          <note>
            Sist har vi frågan om förslag. Man talar om sommarjobb och ett
            antal miljonsatsningar. Men man fördunklar nästan 15 miljarder
            i skattehöjningar när man tar bort nedsättningarna i socialavgifter
            för unga. På vilket sätt det ska skapa en arbetsmarknadspolitik
            för unga har jag över huvud taget ingen förståelse för.
          </note>
          <note type="speaker">
            Anf. 60 Arbetsmarknadsminister HILLEVI ENGSTRÖM (M):
          </note>
          <note>
            Herr talman! Jag kan komplettera vad Finn Bengtsson sade i fråga
            om sysselsättningssiffrorna, nämligen att sysselsättningen bland
            unga har ökat med ungefär 40 000 sedan 2006. Även sysselsättningsgraden
            har ökat.
          </note>
          <note>
            Patrik Björck tar upp flera olika förslag, men det han inte nämner
            i anförandet är den fördubblade arbetsgivaravgiften som precisionsinriktat
            slår mot ungdomsjobben 14,7 miljarder i skattehöjningar på just
            ungdomsjobb. Varför Patrik Björck inte väljer att säga det får
            han själv berätta om.
          </note>
          <note>
            Sedan kommer vi till frågan om yrkesintroduktionen. Rätt ska
            ändå vara rätt. Mig veterligt har Socialdemokraterna inte lagt
            fram något förslag om yrkesintroduktion i sin skuggbudgetmotion.
            Det är riktigt att det fanns ett avtal mellan IF Metall och Teknikarbetsgivarna
            om en form av yrkesintroduktion. Men det som inte fanns, och inte
            heller Socialdemokraterna föreslog, var någon form av trepartssamarbete
            där staten går in med kraftiga subventioner till arbetsgivarna
            så att ungdomarna får dessa anställningar. Avtalet på industrins
            område mellan arbetsgivare och fack ledde inte till att ungdomarna
            fick arbeten. Det var ett fåtal ungdomar som fick jobben.
          </note>
          <note>
            Vi har i samarbete med parterna lyssnat in vad företagen behöver
            och vad facken önskar. Där kommer vi att lägga fram förslag i
            höstens budget. Anledningen till att förslagen inte träder i kraft
            vid halvårsskiftet kan jag informera Patrik Björck om. För att
            kunna ge statsstöd till företag är svenska staten skyldig att
            få dessa förslag godkända av EU-kommissionen i en så kallad notifieringsprocess.
            Förslag kräver också behandling i Lagrådet och en remissbehandling.
            Det är också viktigt att de förslag som läggs fram av en regering
            kan genomföras. Det är helt enkelt inte möjligt att snabba på
            processen. Vi sitter inte med den möjligheten i vår hand.
          </note>
          <note>
            Det som nu sker är viktigt. Vi har satsat 15 miljoner kronor
            till arbetsmarknadens parter för att informera företagen om den
            möjlighet som ska finnas. Det spelar ingen roll hur mycket reformer
            som än beslutas i kammaren om inte företagen väljer att anställa
            ungdomar, väljer att utbilda dem i yrkesintroduktionerna och avsätter
            medel och resurser för handledning.
          </note>
          <note>
            Jag vill påpeka i sammanhanget att såväl arbetsgivare som fack
            tycker att det har varit viktigt att ta bort arbetsgivaravgiften
            på just ungdomsjobben i yrkesintroduktionsavtalen. Hur ska det
            då se ut om man fördubblar arbetsgivaravgiften? Det vågar jag
            inte ens tänka på. Risken är uppenbar att det blir betydligt färre,
            om ens några ungdomar, som kommer in i yrkesintroduktionsanställningarna,
            som alliansregeringen för samtal med arbetsmarknadens parter om.
          </note>
          <note>
            Det är fråga om ett helt borttagande av arbetsgivaravgiften.
            Det finns ett handledarstöd till företagen, och det finns en nedsättning
            av a-kasseavgiften. Där ligger krav på utbildningsinnehåll. Ungdomar
            ska få ett bevis på att de har genomgått en utbildning.
          </note>
          <note>
            Patrik Björck får gärna rätta mig, men mig veterligt har Socialdemokraterna
            aldrig lagt fram ett förslag i kammaren om några yrkesintroduktionsanställningar.
          </note>
          <note type="speaker">
            Anf. 61 PATRIK BJÖRCK (S):
          </note>
          <note>
            Herr talman! Jag antar utmaningen. Det är alltid stimulerande
            att få rätta arbetsmarknadsministern. I budgetmotionen för 2013
            föreslog vi stimulanser för yrkesintroduktionsjobb. Så är det
            avklarat.
          </note>
          <note>
            Riksrevisionen kritiserar att insatserna sällan leder till aktiv,
            konkret och individuell matchning i form av lämpliga jobb eller
            praktikplatser att söka. En fjärdedel av ungdomarna har inte sökt
            något arbete alls. Den tid som arbetsförmedlarna avsätter för
            arbetsgivarkontakter har inte ökat i jämförelse med en annan utredning
            som Riksrevisionen gjorde 2009. Regelverket hindrar ungdomar att
            få jobb.
          </note>
          <note>
            Det är de frågorna som interpellationen handlar om. Här lägger
            inte arbetsmarknadsministern fram några sådana förslag.
          </note>
          <note>
            Vi socialdemokrater vill genomföra ett utbildningskontrakt så
            att den som saknar gymnasieexamen ska fullfölja gymnasiet. Lyssna
            nu, Finn Bengtsson, eftersom du inte lyssnade under mitt förra
            inlägg när jag tog upp vad vi föreslår.
          </note>
          <note>
            Vi socialdemokrater föreslår yrkesintroduktion och utbildningsplatser.
            Alla unga ska senast efter 90 dagar erbjudas jobb, utbildning
            som leder till jobb eller en kombination av utbildning och jobb.
            Vi socialdemokrater föreslår effektiva insatser för unga och inget
            aktivitetsförbud, som de facto finns därute. Det vill vi avskaffa.
            Unga arbetslösa behöver insatser från första dagen i arbetslöshet.
            Vi vill naturligtvis ändra de regler som Riksrevisionen pekar
            på som hindrar och försvårar för unga att få de insatser som leder
            till jobb, som hindrar och försvårar för arbetsförmedlarna att
            göra sitt jobb. Vi har mycket tydliga och klara förslag. Vi analyserar
            problemen, ser problemen och lägger fram förslag till lösningar
            på problemen. Det återstår för regeringen att göra läxan.
          </note>
          <note type="speaker">
            Anf. 62 ESABELLE DINGIZIAN (MP):
          </note>
          <note>
            Herr talman! Ministern pratar om yrkesintroduktion. Det låter
            bra. Jag hoppas verkligen att ni kommer fram till en överenskommelse.
          </note>
          <note>
            Problemet är att ungdomarna som varken jobbar eller studerar
            inte står först i kön att gå utbildningarna eller få jobben med
            yrkesintroduktion. De ungdomar som varken jobbar eller studerar
            kommer inte till Arbetsförmedlingen. Vi vet inte ens var de finns.
            Varför ger inte arbetsmarknadsministern Arbetsförmedlingen uppdraget
            att uppsöka ungdomarna? Riksrevisionen kritiserar arbetsmarknadsministern
            för detta. Ge Arbetsförmedlingen uppdraget att söka reda på de
            20 000 ungdomarna. Det är en bra början före yrkesintroduktionen.
          </note>
          <note>
            Det som är lite konstigt i debatten är att ministern vägrar prata
            om ungdomar som inte är beredda att gå in och ta ett jobb eller
            börja studera. De behöver ju motiveras. Det är det arbetet som
            kommunerna måste göra tillsammans med Arbetsförmedlingen. Socialförvaltningen
            behöver tillsammans med Arbetsförmedlingen leta reda på dessa
            ungdomar och se till att de får en framtidstro. På så sätt kanske
            det brinner mindre i förorten. Det ska inte vara så att ministrar
            springer ut till förorten bara när det börjar brinna, utan det
            kanske är dags att gå dit och börja prata med ungdomarna i stället.
          </note>
          <note type="speaker">
            Anf. 63 Arbetsmarknadsminister HILLEVI ENGSTRÖM (M):
          </note>
          <note>
            Herr talman! Jag ska också säga någonting om gruppen NEET, det
            vill säga ungdomar som varken arbetar, studerar eller praktiserar.
            Enligt skollagen har kommunerna ett informationsansvar. Det är
            kommunernas skyldighet, och det ska inspekteras av Skolinspektionen.
            Det har inte fungerat, och därför har regeringen tillsatt en utredare,
            Ann-Marie Begler, som har lagt fram ett delbetänkande med skärpta
            krav på kommunerna.
          </note>
          <note>
            Arbetsförmedlingen har inte som sin huvuduppgift att göra den
            uppsökande verksamheten, men de gör det ändå. De började 2009
            i form av Unga in, som jag tycker är bra och positivt. Man har
            anställt ungdomar från förorten, som själva säger: Vi pratar ungdomarnas
            språk, vi vet var de finns och vi kan motivera dem att komma till
            Arbetsförmedlingen.
          </note>
          <note>
            Till syvende och sist tycker jag att det är viktigt att skilja
            på vad som är huvuduppgiften och för vem. Det är viktigt att skolan
            följer upp de elever som är på väg att hoppa av. Väldigt sällan
            sker det som en blixt från klar himmel, utan skolan har kunnat
            följa en elev under ganska lång tid. När man har eleven i skolan
            har man möjlighet att förhindra avhopp men att om det ändå sker
            direkt gå in med insatser och åtgärder, framför allt gärna i samarbete
            med Arbetsförmedlingen. Det är i skolan som problemen börjar,
            och där måste kommunerna göra ett bättre arbete.
          </note>
          <note>
            Nu är Ann-Marie Beglers förslag ute på remiss, och det kommer
            att beredas inom Regeringskansliet. Detta är oerhört angelägna
            uppgifter, och där håller jag med Esabelle Dingizian. Men jag
            är tveksam till om det ska vara Arbetsförmedlingens huvuduppgift
            att leta reda på ungdomar som är på väg att hoppa av skolan. Vi
            måste bli ännu bättre på att samarbeta mellan de myndigheter som
            ser och har möjlighet att hjälpa våra ungdomar
          </note>
          <note>
            Jag vill tacka för en angelägen debatt i en viktig fråga.
          </note>
          <note>
            Överläggningen var härmed avslutad.
          </note>
          <note>
            11 § Svar på interpellation 2012/13:418 om den höga ungdomsarbetslösheten
          </note>
          <note type="speaker">
            Anf. 64 Arbetsmarknadsminister HILLEVI ENGSTRÖM (M):
          </note>
          <note>
            Herr talman! Maria Stenberg har frågat mig om jag avser att ta
            initiativ till en ekonomisk stimulans till kommunerna för att
            därigenom underlätta för ungdomar att få ett sommarjobb.
          </note>
          <note>
            Jag delar Maria Stenbergs uppfattning att sommarjobb är ett bra
            sätt för ungdomar att skaffa sig arbetslivserfarenhet. Kommunerna,
            men även andra arbetsgivare, har en viktig roll att spela för
            att skapa bättre förutsättningar för ungdomars etablering på arbetsmarknaden,
            till exempel genom möjlighet till sommarjobb. Regeringen gjorde
            en satsning på sommarjobb under 2010. Det var en tillfällig satsning
            på feriejobb som gjordes mot bakgrund av den ekonomiska krisen.
          </note>
          <note>
            Regeringen avser inte att göra motsvarande satsning i år. Men
            det innebär inte att regeringen står passiv inför ungdomars inträde
            på arbetsmarknaden. Att bekämpa ungdomsarbetslösheten är en av
            regeringens viktigaste uppgifter. Därför har regeringen vidtagit
            en rad åtgärder för att underlätta för ungdomar, som ofta saknar
            arbetslivserfarenhet, att komma in på arbetsmarknaden.
          </note>
          <note>
            Det är viktigt att komma ihåg att unga inte är en homogen grupp.
            Det krävs en mängd olika lösningar för att sänka trösklarna för
            unga att komma in på arbetsmarknaden. Det handlar bland annat
            om att erbjuda tidiga insatser, bättre fungerande matchning till
            lediga jobb och reformeringen av gymnasieskolan, som syftar till
            att förbättra kvaliteten och minska avhoppen.
          </note>
          <note>
            Det finns även i fortsättningen ett stort behov av olika insatser
            för att föra Sverige i riktning mot full sysselsättning. Regeringen
            följer ungdomars situation på arbetsmarknaden mycket noga och
            fortsätter att jobba aktivt med att få fler unga i arbete.
          </note>
          <note type="speaker">
            Anf. 65 MARIA STENBERG (S):
          </note>
          <note>
            Herr talman! I fredags var jag i Piteå och såg studenterna lämna
            gymnasieskolan bakom sig. De var jätteglada över att äntligen
            få lämna gymnasieskolan och såg säkert fram emot att livet skulle
            börja, med jobb och egen bostad, att vuxenlivet verkligen skulle
            börja.
          </note>
          <note>
            Ja, men det gäller för de unga som nu har ett jobb att gå till
            denna vecka eller veckorna som följer. Jag vet, vi vet och arbetsmarknadsministern
            vet att det inte är alla som har fått ett jobb efter sina studier.
            Sverige har, som sagt, en skyhög ungdomsarbetslöshet. Man kan
            säga att den är ungefär 25 procent. Det är så illa att när vi
            jämför oss med andra, liknande länder sticker vi ut, och då sticker
            vi inte ut på något positivt sätt. 25 procent ungdomsarbetslöshet
            är långt ifrån positivt.
          </note>
          <note>
            Vi vet alltså att vi har en hög ungdomsarbetslöshet. Vi vet att
            nätverk är bra. Vi vet dessutom att sommarjobb under skolgången
            hjälper. Frågan är då varför den borgerliga regeringen och arbetsmarknadsministern
            inte satsar på sommarjobb och på att ge kommunerna en stimulans
            för att ta fram sommarjobb till skolungdomar. Det borde vara ett
            lysande sätt att hjälpa till att skaffa nätverk, ge arbetslivserfarenhet
            och kanske till och med kratta för ett jobb efter gymnasiestudierna.
          </note>
          <note>
            Men här väljer den borgerliga regeringen och arbetsmarknadsministern
            att satsa noll kronor ja, ni hörde rätt: noll kronor på sommarjobben.
            Inte en enda krona går till sommarjobbstörstande skolungdomar,
            och inte en enda krona går till Sveriges kommuner för satsningar
            just på sommarjobb, trots att vi med all tydlighet vet att vi
            har en skyhög arbetslöshet bland unga.
          </note>
          <note>
            Regeringen har misslyckats med jobben. Regeringen har misslyckats
            med långtidsarbetslösheten i Sverige. I detta läge lyckas regeringen
            inte ens satsa på sommarjobb till skolungdomar. Jag tycker att
            det är ett kraftigt underkännande av den förda politiken.
          </note>
          <note>
            Herr talman! Vi hade och har fortfarande 100 miljoner i vår budgetmotion
            till just satsningar på sommarjobb i kommuner. Varför har vi det?
            Jo, det är med samma argumentation som när jag sade att det var
            bra. Vi vet att det är bra för skolungdomar att under sin studietid
            ha ett jobb att gå till. Vi vet att det är bra för skolungdomar
            att under sin studietid få hjälp att skaffa nätverk. Vi vet att
            sommarjobben för en del unga kan innebära att man har ett jobb
            att gå till när man har sprungit ut från gymnasieskolan och lämnat
            den bakom sig.
          </note>
          <note>
            Den borgerliga regeringen har inte de pengarna i sin budget.
            Ni hade dem i er budget till valet 2010 då dök de upp. Men efter
            valet försvann de poff! ur er budget.
          </note>
          <note>
            Därför blir min fråga varför arbetsmarknadsministern och den
            borgerliga regeringen inte ser att en ekonomisk satsning på sommarjobb
            kan underlätta för unga människor att få ett sommarjobb och skapa
            sig nätverk som kanske så småningom innebär att man har ett jobb
            att gå till när man går ut gymnasieskolan.
          </note>
          <note type="speaker">
            Anf. 66 GUSTAV NILSSON (M):
          </note>
          <note>
            Herr talman! Som framgår av svaret på interpellationen är en
            av regeringens viktigaste uppgifter att bekämpa ungdomsarbetslösheten.
            Många viktiga insatser görs inom arbetsmarknadsområdet. Det har
            vi hört en hel del om i tidigare interpellationsdebatter i dag.
          </note>
          <note>
            Sommarjobb kan vara ett första steg till ett fast jobb i framtiden,
            och därför är sommarjobben viktiga. Jag tror att vi är överens
            om det.
          </note>
          <note>
            Utöver de insatser som staten gör måste också kommuner och landsting
            uppmanas att arbeta systematiskt med sin kompetensförsörjning,
            exempelvis genom att göra riktade satsningar mot sommarjobbande
            ungdomar, nyutexaminerade akademiker med flera.
          </note>
          <note>
            Sommarjobb kan vara det första steget in på arbetsmarknaden.
            Det ger erfarenhet och kunskap. Det gör att man kan bygga nätverk
            och goda kontakter.
          </note>
          <note>
            Med tanke på det stora rekryteringsbehovet inom kommuner och
            landsting, som SKL har bekräftat, tycker jag att kommuner och
            landsting måste vara än mer aktiva. Många kommuner och landsting
            är det, men fler kan säkert bli mycket mer aktiva. Sveriges Kommuner
            och Landsting talar i sin rekryteringsprognos om att det behövs
            420 000 nya medarbetare inom välfärdssektorn fram till 2020. Mot
            den bakgrunden måste kommuner och landsting vara mer aktiva i
            sitt rekryteringsarbete. Det tror jag att vi kan vara överens
            om.
          </note>
          <note>
            Vi kan också konstatera att för dem som i framtiden vill arbeta
            inom ett omvårdnadsyrke eller ett pedagogiskt yrke finns det väldigt
            goda möjligheter. Det kommer att finnas brist på lärare, förskollärare,
            vårdpersonal med flera.
          </note>
          <note>
            Staten, självklart, men också kommuner och landsting har en gemensam
            uppgift att se till att klara av kompetensförsörjningen för att
            vi ska klara allt arbete som måste ske inom välfärdssektorn i
            framtiden med tanke på en åldrande befolkning och så vidare.
          </note>
          <note>
            Ett sommarjobb kan vara första steget in på arbetsmarknaden,
            ett steg som kan följas av flera. Det kan också ge ett fast jobb
            i framtiden. Därför är det viktigt. Men jag vill gärna betona
            att kommunerna många kommuner och landsting är duktiga själva
            måste vara delaktiga i detta. Även staten kan på olika sätt underlätta
            för fler unga att få jobb.
          </note>
          <note type="speaker">
            Anf. 67 FINN BENGTSSON (M):
          </note>
          <note>
            Herr talman! Det verkar vara en favoritgren för Socialdemokraterna
            att sila mygg och svälja kameler. Här står interpellanten Maria
            Stenberg och ömkar sig över att alliansregeringen inte satsar
            de 100 miljoner på sommarjobb som Socialdemokraterna så flott
            utdelar.
          </note>
          <note>
            Maria Stenberg talar om dem som har lämnat gymnasieskolan för
            att söka sig ut på en mer fast arbetsmarknad och inte bara få
            ett tillfälligt sommarjobb, och hon tycker sig vara generös med
            sina 100 miljoner. Men hon glömmer mycket aktivt att säga att
            man samtidigt höjer socialavgifterna med 14,2 miljarder kronor
            för företagare som anställer unga. Man höjer restaurangmomsen
            restaurangbranschen tar väldigt många unga under sina vingar genom
            anställningar med 5,4 miljarder kronor. Dessutom gör man satsningar
            på andra människor som inte ska arbeta genom att föra över dem
            i bidragsförsörjning. Sammantaget leder hela detta skattepaket
            i Socialdemokraternas budgetmotion till en skattehöjning för svenska
            folket på 31,2 miljarder kronor.
          </note>
          <note>
            De 100 miljonerna är naturligtvis mycket pengar men ynka i förhållande
            till de nästan 20 miljarder kronorna som är riktade till att slå
            ut unga från arbetsmarknaden. Det är för mig obegripligt att man
            nästan har fräckheten att ställa en sådan här interpellation utan
            att ta upp den frågan. Man talar inte ens om de 20 miljarder i
            skattehöjningar som mycket selektivt drabbar unga när det gäller
            möjligheten att permanent komma in på arbetsmarknaden i stället
            för att få ett litet sommarjobb, som nog kan vara viktigt för
            att komma i kontakt med arbetsmarknaden. Det är häpnadsväckande
            att sila mygg och svälja kameler på detta sätt.
          </note>
          <note>
            Genom höjningar av olika socialförsäkringssystems bidrag riktar
            man fokus på att folk generellt sett ska lämna arbetsmarknaden
            till förmån för bidragsförsörjning. Det leder naturligtvis till
            en skattechock för hela svenska folket. Inte minst kommer det
            att drabba dem som står längst ifrån arbetsmarknaden, och det
            är tyvärr bland annat de unga.
          </note>
          <note>
            En arbetsmarknadspolitik värd namnet ska naturligtvis i första
            hand satsa på de grupper som står längst ifrån arbetsmarknaden.
            Regeringen har gjort en lång rad insatser riktade till utlandsfödda,
            ungdomar och även till funktionshindrade. Det är dessa skyddsvärda
            grupper som jag tycker att arbetsmarknadspolitiken ska fästa sitt
            fokus på. Såväl de unga som de andra två grupperna som står långt
            ifrån arbetsmarknaden kommer att ha ännu svårare att göra sig
            gällande på den framtida arbetsmarknaden om Socialdemokraterna
            får regera. Tyvärr har de fått stöd av Miljöpartiet, bland annat
            via ett kongressbeslut, för satsningarna på höjningar av skatter
            som drabbar unga, och de ligger fast.
          </note>
          <note>
            I den mån det över huvud taget finns ett regeringsalternativ
            på den rödgröna sidan är detta tyvärr ännu mer markerat. Därför
            kan man inte förtiga sanningen som innebär att 100 miljoner till
            sommarjobb ska ställas mot 20 miljarder i skattehöjningar som
            riktar sig till att slå ut unga från arbetsmarknaden. Det är sanningen
            om den politiken, och den tycker jag inte att man ska tillåtas
            att förtiga i denna kammare.
          </note>
          <note type="speaker">
            Anf. 68 Arbetsmarknadsminister HILLEVI ENGSTRÖM (M):
          </note>
          <note>
            Herr talman! När vi talar om ungdomsarbetslöshet är det tillfälle
            att påminna oss om att vi har en ganska stor ungdomsgrupp i Sverige,
            1,2 miljoner ungdomar mellan 15 och 24 år, och de allra flesta
            går det väldigt bra för.
          </note>
          <note>
            Det är viktigt att lyfta fram att de ungdomar som har klarat
            gymnasiet går mot en ljusnande framtid när de nu tar studenten.
            Enligt SCB:s senaste mätning är två tredjedelar av de arbetslösa
            ungdomarna heltidsstuderande och betecknar sig som heltidsstuderande.
            Men vi har bekymmer med de ungdomar som står långt ifrån arbetsmarknaden.
            Det är framför allt de som inte har slutfört sin gymnasieutbildning,
            ungdomar med funktionsnedsättningar, ungdomar som är födda utanför
            Europa som haft väldigt kort tid på sig att ta igen de missade
            nio eller tolv skolåren. Dem måste vi bli ännu bättre på att ge
            mer stöd och hjälp.
          </note>
          <note>
            När det gäller sommarjobbsfrågan förmedlades det förra sommaren,
            enligt SKL, ca 68 000 sommarjobb i Sverige. Nästan alla kommuner
            och landsting ordnar sommarjobb till ungdomar, framför allt de
            ungdomar som går på gymnasiet.
          </note>
          <note>
            I år ser prognosen ungefär likadan ut, enligt SKL. Man beräknar
            att det blir 60 00065 000 ungdomsjobb. En borgerligt styrd kommun
            som Stockholm är ett föredöme. Såvitt jag har förstått ger man
            alla ungdomar på Norra Järva chans till sommarjobb, så visst är
            kommunerna viktiga.
          </note>
          <note>
            Eftersom alla regeringar och alla partier måste prioritera satsar
            vi mest på de ungdomar som står längst ifrån arbetsmarknaden,
            och vi kan se att vårt arbete ger resultat. Sverige har den lägsta
            långtidsarbetslösheten i hela Europa, och bland ungdomar är den
            näst lägst. Det är bara Finland som är något bättre än vi. Det
            visar att vi har en aktiv arbetsmarknadspolitik som ger effekt.
            En tredjedel av alla ungdomar får jobb på egen hand inom en månad
            och hälften inom ytterligare ett par månader.
          </note>
          <note>
            Jag vill avslutningsvis säga något om den fina satsningen på
            100 miljoner kronor för sommarjobb när arbetsgivarnas kostnader
            ökar så markant, så fruktansvärt mycket. Vad tror Maria Stenberg
            att det kommer att leda till, fler sommarjobb eller färre sommarjobb?
            Det tror jag är ganska enkelt att svara på.
          </note>
          <note>
            Man vill också försämra avdragsmöjligheterna i ROT och RUT och
            vill fördubbla restaurangmomsen. Det blir dyrare att gå på restaurang,
            färre går på restaurang och det behövs färre anställda på restaurang.
            Det är ganska enkelt: Blir det dyrare blir det oftast också mindre
            resultat.
          </note>
          <note>
            Det som Maria Stenberg slår ett slag för är: Satsa mer på sommarjobb
            så blir det fler sommarjobb. Höjer man skatten på arbete blir
            det mindre arbete. Socialdemokraterna är svaret skyldiga på hur
            en satsning på 100 miljoner kronor kan vägas upp av en ökad kostnad
            på 14,7 miljarder kronor.
          </note>
          <note type="speaker">
            Anf. 69 MARIA STENBERG (S):
          </note>
          <note>
            Herr talman! När man hör både Finn Bengtsson och arbetsmarknadsministern
            kan man tro att de stackars 100 miljonerna som jag talar om är
            den enda politik för arbete för unga som Socialdemokraterna har.
            Så är det inte. I den förra interpellationsdebatten redogjorde
            Patrik Björck för politiken i vår budgetmotion. Det handlar om
            ett brett program mot ungdomsarbetslöshet och naturligtvis om
            den lilla satsningen på 100 miljoner på sommarjobb som Finn Bengtsson
            fnös lite åt och kallade ett litet sommarjobb. Jag hoppas att
            det var någon 15- eller 16-åring där ute som noterade att det
            lilla sommarjobbet som man kanske kan få via sin kommun inte är
            så mycket värt, i alla fall inte i den här kammaren och inte för
            Moderaterna.
          </note>
          <note>
            Vi föreslår sommarskola för elever som inte har nått målen, utbildningskontrakt
            för unga under 25 år som inte har fullgjort sina gymnasiestudier,
            yrkesintroduktionsjobb, utbildningsplatser och tidiga insatser
            hos Arbetsförmedlingen. Men i den här interpellationen har jag
            valt att fokusera på just de unga som under sin skoltid har svårigheter
            att få ett sommarjobb.
          </note>
          <note>
            Nej, alla unga har inte svårt att få ett sommarjobb, men det
            kräver en hel del. Det kräver att du har ett nätverk, det kanske
            kräver att du som förälder har en arbetsplats som upplåter ett
            sommarjobb till ditt barn, och så vidare.
          </note>
          <note>
            Men de som inte har det, då? För dem som kanske inte har möjligheten
            att få det där lilla sommarjobbet är dessa 100 miljoner rätt väsentliga.
            Det är jättebra att det finns 68 000 sommarjobb i kommunerna.
            Det visar att kommunerna tar ansvar för de unga som bor där, och
            det tycker jag är jättebra.
          </note>
          <note>
            Eftersom den borgerliga regeringen hade detta i sin budget till
            valåret 2010 måste det ändå på något vis ha betytt att det kanske
            var en insats som skulle kunna ge någonting. Man kan undra om
            det gjordes några grundläggande utvärderingar av hur många sommarjobb
            det där gav. Fick man på det viset klart för sig att det kanske
            inte var värt pengarna? Pengarna försvann ju till 2011. Hur det
            än är kan man i arbetsmarknadsministerns svar till mig konstatera
            att vi tycker ungefär samma sak: Satsningar på sommarjobb är ett
            sätt för unga människor för skolungdomar, egentligen att få erfarenhet
            av yrkeslivet. Det kan man tycka vad man vill om.
          </note>
          <note>
            När det gäller detta att sila mygg och svälja elefanter så hade
            jag tidigare i dag en interpellationsdebatt med utbildningsministern.
            Då höjde han en utvärdering som IFAU har gjort till skyarna. IFAU
            har gjort en utredning av detta också. Någonstans mellan en och
            en och en halv miljon kostar varje nytt jobb. En och en halv miljon
            för varje nytt jobb jag vet inte om det är värt pengarna, om jag
            ska vara riktigt ärlig. Alla unga har inte svårt att få jobb.
            Det innebär att man behöver satsa sina resurser på dem som har
            svårt att få jobb, och kanske inte smeta ut allting till och med
            över dem som inte har svårt att få jobb.
          </note>
          <note>
            Jag tror som sagt att sommarjobbsatsning är ett jättebra sätt
            och en möjlighet framför allt för unga kanske unga med utländsk
            bakgrund eller unga med funktionsnedsättning att komma in på en
            arbetsplats, skapa sig ett nätverk och skaffa sig lite yrkeserfarenhet.
            Men man tog alltså bort detta i budgeten 2011 efter det att en
            utvärdering hade gjorts som innebar att man inte tyckte att det
            var värt pengarna.
          </note>
          <note type="speaker">
            Anf. 70 FINN BENGTSSON (M):
          </note>
          <note>
            Herr talman! Nu måste vi tala allvar och storheter när det gäller
            de siffror som far runt. När man talar om 100 miljoner i satsningar
            tillfälliga satsningar på det som kallas för sommarjobb, alltså
            kortvariga arbeten står det mot 14 200 miljoner kronor i arbetsfördyringar
            för permanenta jobb till unga genom att arbetsgivaravgifterna
            höjs. Därtill kan man lägga 5 400 miljoner i arbetsfördyringar
            genom att restaurangmomsen höjs, vilket drabbar framför allt unga
            individer.
          </note>
          <note>
            Sammantaget är detta 19 600 miljoner kronor, som Socialdemokraterna
            medvetet slår de unga i ansiktet med. De nämner inte ens siffran,
            för den tål väl inte att höras av de egna. Låt mig upprepa den:
            19 600 miljoner. Då kan man säga att 100 miljoner är lite. Dessutom
            är det en tillfällig satsning. Det andra är en aktiv satsning
            för att få bort unga från arbetsmarknaden permanent.
          </note>
          <note>
            Maria Stenberg nämner IFAU, och hon tycker att det var dyrt med
            de jobb som Alliansen satsar på. De kostar 1,5 miljoner kronor
            per jobb. Detta är permanenta jobb. Detta är jobb som unga meddelas
            för att komma in på en arbetsmarknad under lång tid. Det är också
            därför vi har bland den lägsta långtidsarbetslösheten bland unga
            i Sverige. Också detta är en siffra som man glömmer bort att nämna
            från socialdemokratiskt håll.
          </note>
          <note>
            Herr talman! Sammantaget kan man säga att de massiva insatser
            som man har gjort på arbetsmarknadspolitiken för unga trots att
            vi har gått mot en radikalt försämrad konjunktur är oändligt mycket
            bättre än den medicin som Socialdemokraterna gav de unga under
            högkonjunkturen, när vi hade betydligt sämre siffror än i dag.
            Dessutom har de nu samma beska medicin i skattehöjningar som med
            precision riktar in sig på att slå ut unga från arbetsmarknaden
            permanent. Det är i sanning skrämmande, herr talman.
          </note>
          <note type="speaker">
            Anf. 71 Arbetsmarknadsminister HILLEVI ENGSTRÖM (M):
          </note>
          <note>
            Herr talman! Någonting som ingen har varit riktigt inne på i
            debatten är den situation som vi har i Sverige nu och som vi har
            haft under flera års tid: Vi har varit drabbade av en allvarlig
            och djup kris som nu är inne på det tredje eller fjärde året.
          </note>
          <note>
            Vi kan se att det har hänt mycket sedan 2006, när Sverige stod
            i en högkonjunktur. När krisen slår till finns det vissa som drabbas
            mer än andra. Där har vi framför allt personer som är födda utanför
            Europa och som har kommit till Sverige, där har vi funktionsnedsatta
            personer med nedsatt arbetsförmåga och där har vi vissa ungdomar.
            Jag väljer att säga vissa ungdomar, för alla ungdomar har inte
            samma svårigheter.
          </note>
          <note>
            Jag tycker att det också förtjänar att sägas att vi har 25 procents
            ungdomsarbetslöshet av arbetskraften. Ibland säger man lite slarvigt
            att 25 procent av ungdomarna är arbetslösa. Tyvärr har det spridits
            lite grann i medierna. Jag tror att det är ganska destruktivt.
            Om ungdomar tror att 25 procent av ungdomarna är arbetslösa är
            det klart att de lätt tappar sugen. Det är det som har drabbat
            en hel del ungdomar som jag har mött i Rosengård, Herrgården,
            Rinkeby och Tensta där jag har gjort besök under de senaste veckorna.
            De tror att det inte finns någon framtid. Jag tror att det är
            viktigt att visa på att vi har mycket för att hjälpa ungdomar
            att komma tillbaka till en ljusnande framtid.
          </note>
          <note>
            Det jag speciellt vill nämna är de åtgärder som finns inom folkhögskolan
            för att motivera ungdomar att komma tillbaka. När de är motiverade
            kan de också få stöd att slutföra sin utbildning i form av det
            förstärkta studiebidrag som ungdomar under vissa förhållanden
            kan få. Det är en summa på 6 500 kronor varje månad för att slutföra
            utbildning. Men jag vet också att många av dessa ungdomar är otroligt
            svårmotiverade. Bara ordet skola gör att de inte kommer till Arbetsförmedlingen
            en gång till om det inte finns andra alternativ. Jag har besökt
            folkhögskolor som säger att när man väl får tag på ungdomarna,
            börjar motivera dem och inser att man måste möta varje ungdom
            individuellt kan de bli motiverade att gå tillbaka till skolan.
          </note>
          <note>
            Jag tror inte alls på Socialdemokraternas förslag på obligatorisk
            sommarskola, ett krav på att alla ungdomar ska vara högskoleförberedda
            och ett tvång på att öka skolplikten. Man kan säkert tvinga ungdomar
            tillbaka till skolan kanske med poliseskort. Men man kan inte
            tvinga ungdomar som inte är motiverade. Man måste jobba med varje
            ungdom, och man måste kunna erbjuda andra verktyg än bara skola
            och utbildning. Man måste satsa på praktik och på yrkeskunnande.
            Det har vi i vår verktygslåda. Jag tycker att det snarast är naivt
            att tro att alla ungdomar i Sverige ska ha högskolebehörighet.
            Det är inte ens önskvärt. Vi behöver alla jobb, och vi behöver
            alla ungdomar på arbetsmarknaden var och en utifrån sin förmåga.
          </note>
          <note type="speaker">
            Anf. 72 MARIA STENBERG (S):
          </note>
          <note>
            Herr talman! Det kanske är lite skillnad mellan en sommarskola
            medan man fortfarande går sin utbildning och att slutföra någonting
            som man redan har försökt lämna. Jag tror att sommarskola för
            elever som inte har nått målet är bra, framför allt för de unga
            som inte har nått målen i grundskolan.
          </note>
          <note>
            I arbetsmarknadsministerns svar till mig skriver hon om att det
            bland annat handlar om att erbjuda tidiga insatser. Det gäller
            bättre fungerande matchning till lediga jobb, reformering av gymnasieskolan
            och så vidare. Jag vet att arbetsmarknadsministern brukar hävda
            att unga visst får hjälp från Arbetsförmedlingen från första dagen.
            Men jag har en rapport från riksdagens utredningstjänst som visar
            på en helt annan verklighet. Det krävs ganska mycket innan man
            omfattas av det som kallas för tidiga insatser hos Arbetsförmedlingen.
            Man ska löpa risk för långtidsarbetslöshet eller ha haft kontakt
            med andra myndigheter i ärenden som bedöms påverka ens arbetsförutsättningar.
            Det kan också handla om misstänkt ohälsa. Då kan man komma i åtnjutande
            av det som kallas för tidiga insatser.
          </note>
          <note>
            Jag vet att tiden är kort, men jag undrar om arbetsmarknadsministern
            skulle kunna utveckla lite grann vad hon menar med tidiga insatser.
            Kan min mans grabb, som gick ut gymnasieskolan i fredags, gå till
            Arbetsförmedlingen i morgon och därmed få tidiga insatser och
            hela det programutbud som Arbetsförmedlingen har?
          </note>
          <note type="speaker">
            Anf. 73 Arbetsmarknadsminister HILLEVI ENGSTRÖM (M):
          </note>
          <note>
            Herr talman! Jag tackar för debatten. Jag tror att det är jätteviktigt
            att precis alla ungdomar även ungdomar med godkända betyg som
            kommer till Arbetsförmedlingen får ett förstärkt förmedlingsstöd
            från första dagen. Det innebär att de får hjälp med hur man söker
            arbeten och får förslag på lämpliga jobb att söka. Så är instruktionen
            till Arbetsförmedlingen. Det ska vara så på de 320 kontor som
            finns ute i Sverige att alla ungdomar får ett förstärkt förmedlingsstöd.
          </note>
          <note>
            Däremot hoppas jag att den ungdom som lämnade gymnasieskolan
            i fredags och har godkända betyg inte ska in i en åtgärd i morgon.
            Det skulle vara fullständigt uppåt väggarna. Det var lite grann
            det som skedde på 90-talet när man hade så många åtgärder som
            låste in ungdomar och som gjorde att de missade jobbchanser. De
            fick inte lön, och de fick inte utveckling, utan de var i olika
            program.
          </note>
          <note>
            Vi vet att en tredjedel av dem som har slutfört gymnasiet får
            jobb på egen hand inom en månad. Vi har korta arbetslöshetsperioder
            i Sverige. Vi måste satsa våra resurser så att ungdomar får jobb
            men att vi först och främst hjälper dem som står längst från arbetsmarknaden.
          </note>
          <note>
            Vi har förbättrat möjligheterna nu genom till exempel pendlingsstöd.
            Bor man exempelvis i Norrbotten, som Maria Stenberg gör, har vi
            sänkt åldersgränsen för att man ska kunna flytta dit där de lediga
            jobben kanske finns. Det är kanske ont om jobb just inom det område
            som man kan och vill jobba inom på orten. Vi har alltså gjort
            avsevärda förbättringar.
          </note>
          <note>
            Men jag hoppas verkligen inte att ungdomar som nu går ut gymnasiet
            kommer in i en åtgärd i morgon för då har vi totalt misslyckats.
            De ska söka jobb, och de kommer i stor utsträckning att lyckas
            få jobb. Vi ska satsa mest på de ungdomar som har de största svårigheterna.
            Men alla har rätt att få hjälp från första dagen i hur man söker
            arbete.
          </note>
          <note>
            Överläggningen var härmed avslutad.
          </note>
          <note>
            12 § Svar på interpellation 2012/13:427 om utstationerad arbetskraft
            och snedvriden konkurrens på svensk arbetsmarknad
          </note>
          <note type="speaker">
            Anf. 74 Arbetsmarknadsminister HILLEVI ENGSTRÖM (M):
          </note>
          <note>
            Herr talman! Josefin Brink har ställt ett antal frågor till mig
            med anledning av en ny LO-rapport som rör utstationerad arbetskraft.
            Hon har frågat mig om jag avser att ta några initiativ för att
            komma till rätta med de problem som framkommer i rapporten. Hon
            har vidare frågat mig vilka åtgärder jag avser att vidta på nationell
            nivå och på EU-nivå.
          </note>
          <note>
            LO-rapporten tar upp en mängd förslag. Jag kan konstatera att
            vissa åtgärder redan genomförts på nationell nivå och att det
            för närvarande pågår ett intensivt förhandlingsarbete på EU-nivå
            för att anta nya regler angående utstationering av arbetstagare.
          </note>
          <note>
            Den 1 juli börjar nya regler gälla i Sverige som innebär att
            arbetsgivare som utstationerar arbetstagare i Sverige ska anmäla
            utstationeringen och utse och anmäla en kontaktperson här. Anmälan
            ska göras till Arbetsmiljöverket. Kontaktpersonen ska vara behörig
            att ta emot delgivningar för arbetsgivarens räkning och kunna
            tillhandahålla sådana handlingar som visar att kraven i utstationeringslagen
            är uppfyllda. Genom de nya reglerna säkerställs att de svenska
            utstationeringsreglerna fungerar i praktiken.
          </note>
          <note>
            Regeringen tillsatte också i höstas en parlamentarisk kommitté
            som ska utvärdera de ändringar som gjordes i utstationeringslagen,
            den så kallade lex Laval, med anledning av Lavaldomen. Först ska
            en kartläggning göras av utstationeringssituationen i Sverige.
            Med den som utgångspunkt ska kommittén bland annat utvärdera om
            tillämpningen av lex Laval fungerar så att skyddet för utstationerade
            arbetstagares grundläggande arbets- och anställningsvillkor kan
            säkerställas. Kommittén ska också överväga vilka lagändringar
            som krävs för att värna den svenska modellen i ett internationellt
            perspektiv. Uppdraget ska redovisas senast den 31 december 2014.
          </note>
          <note>
            På EU-nivå förhandlas för närvarande nya regler som syftar till
            att förbättra och förtydliga tillämpningen av EU:s utstationeringsregler.
            De nya reglerna syftar exempelvis till att motverka missbruk av
            utstationeringsreglerna och att förbättra samarbetet mellan EU-länderna.
            Regeringen välkomnar kommissionens initiativ då det är angeläget
            att säkerställa skyddet för utstationerade arbetstagares villkor
            och främja en sund konkurrens på den inre marknaden. Det är också
            angeläget att utstationeringsreglerna respekterar den svenska
            och andra EU-länders arbetsmarknadsmodeller.
          </note>
          <note>
            Jag kan konstatera att regeringen arbetar aktivt med dessa frågor.
            Arbetstagare ska, oavsett ursprung, ha rimliga och rättvisa villkor,
            och missbruk av regler är inte acceptabelt.
          </note>
          <note type="speaker">
            Anf. 75 JOSEFIN BRINK (V):
          </note>
          <note>
            Herr talman! Jag ska be att få tacka arbetsmarknadsministern
            för svaret. I sitt svar hävdar hon att regeringen arbetar aktivt
            med dessa frågor. Jag vågar säga att det helt enkelt inte är sant.
            Om det är någonting som har utmärkt den borgerliga regeringen
            ända sedan Lavaldomen avkunnades 2007 är det att inte göra någonting
            alls för att bekämpa lönedumpning och illojal konkurrens på den
            svenska arbetsmarknaden. Det har varit en ständigt återkommande
            stridsfråga här i riksdagen och kanske den mest kontroversiella
            både under den förra mandatperioden och under denna mandatperiod.
          </note>
          <note>
            Sanningen är att regeringen inte för ett ögonblick tog strid
            för kollektivavtalsmodellen efter Lavaldomen, utan det stiftades
            en lag som till och med gick längre än vad EU-domstolen krävde
            när det gäller inskränkning av de fackliga rättigheterna.
          </note>
          <note>
            Sedan dess har regeringspartierna faktiskt röstat emot alla de
            förslag som vi trots allt har fattat beslut om här i riksdagen
            med krav på bland annat en skärpning av lagen om offentlig upphandling,
            krav på ett socialt protokoll i EU, krav på omförhandling av utstationeringsdirektivet,
            krav på ratificering av ILO-konvention 94 och krav på den utredning
            om lex Laval som ministern hänvisar till i sitt svar. Denna utredning
            har inte tillsatts på regeringens initiativ utan under galgen.
            Denna utredning har inte heller fått det mandat som Vänsterpartiet
            och Socialdemokraterna krävde i de motioner som riksdagen biföll.
          </note>
          <note>
            Inte ens nu när FN-organet ILO:s expertkommitté har kritiserat
            lex Laval för att den inskränker grundläggande fackliga rättigheter
            har regeringen gett utredningen uppdraget att faktiskt ta in denna
            kritik och föreslå lagändringar som innebär att Sverige följer
            de FN-konventioner som vi har ratificerat. Risken är alltså stor
            att denna utredning inte kommer att kunna göra så stor materiell
            skillnad.
          </note>
          <note>
            Anmälningsskyldigheten och krav på behörig representant för utstationerande
            företag är steg i rätt riktning, vilket vi var överens om när
            det debatterades nyligen. Men problemet är att regeringen valde
            att inte kräva att företagens representant här i Sverige skulle
            ha mandat att förhandla med facket och teckna kollektivavtal.
            Det innebär att det fortsatt kommer att finnas mycket små möjligheter
            att i praktiken skydda utländsk arbetskraft mot lönedumpning och
            exploatering.
          </note>
          <note>
            De enda två konkreta åtgärder som ministern nämner i sitt svar
            är knappast tillräckliga för att stävja de stora problem som jag
            tar upp i min interpellation och som tecknas i denna LO-rapport.
          </note>
          <note>
            Det är ett faktum att arbetare från andra EU-länder i Sverige
            diskrimineras och luras på både löner och social trygghet. Det
            är också ett faktum att seriösa företag inom exempelvis byggbranschen
            får allt svårare att klara sig i konkurrensen mot de företag som
            använder alla möjliga tricks för att sänka sina arbetskraftskostnader.
          </note>
          <note>
            Det räcker alltså inte med det som regeringen har sagt. Det räcker
            inte heller att vara bekymrad eller att välkomna och invänta olika
            initiativ från EU-kommissionen. Det krävs initiativkraft och politisk
            handling från regeringen, och jag ser tyvärr inte några vidare
            tecken på det.
          </note>
          <note type="speaker">
            Anf. 76 KATARINA BRÄNNSTRÖM (M):
          </note>
          <note>
            Herr talman! Det är sant, som framkommer i interpellationen,
            att företag kan sänka kostnader genom att betala skatt och avgifter
            i sina hemländer. Det är viktigt att framhålla att detta inte
            bryter mot kollektivavtalens löneregler. Det är inte heller någonting
            som bryter mot gällande lagar.
          </note>
          <note>
            Det är lite tråkigt att det framställs som om i princip all utstationerad
            arbetskraft blir utnyttjad och att det är ett missbruk från arbetsgivarens
            sida. Så är inte fallet. Det visar framför allt den brist på domslut
            där sådant missbruk framkommer. Det finns inga sådana domslut.
          </note>
          <note>
            Dessa regler har tolkats enligt EU:s regler för den inre marknaden
            i EU-domstolen. Då väger den fria rörligheten tyngre än nationella
            skyddsintressen. Det är viktigt att komma ihåg.
          </note>
          <note>
            De allra flesta följer de lagar och regler som vi har, vilket
            är viktigt att komma ihåg när man hör en viss svartmålning här.
          </note>
          <note>
            I denna LO-rapport som även jag har läst är formuleringarna något
            luddiga. Man skriver inte klart från LO:s sida att det pågår något
            missbruk. Man säger att det verkar som att arbetskraft utnyttjas.
            Att polska arbetare som har kommit från Irland till Sverige har
            tolkats som att de har gjort det för att de har kunnat få lägre
            skatter och avgifter på Irland.
          </note>
          <note>
            Men vi ska veta hur verkligheten såg ut. Lågkonjunkturen och
            den ekonomiska smällen som kom 2008 slog oerhört hårt mot just
            Irland där det fanns mycket arbetskraft från andra länder.
          </note>
          <note>
            De blev helt enkelt utan jobb. Då såg man en möjlighet att komma
            till Sverige och få jobb här. Det behöver inte alls ligga någon
            uträkning bakom. Det kan faktiskt vara så att de här människorna
            ville kunna fortsätta att arbeta.
          </note>
          <note>
            Man ska inte tolka allting åt det negativa hållet. Då får man
            inte ge bilden att det förekommit missbruk. Det får inte heller
            vara så att vi skrämmer med att det är svenska regler, avtal och
            kollektivavtal som är de enda riktiga i Sverige och att de även
            borde gälla i resten av Europa. De flesta sköter sig alldeles
            utmärkt. Det har skett skärpningar, både nationellt och på EU-nivå.
            Man har en anmälningsskyldighet i dag. Den som tar utländska arbetare
            till Sverige ska anmäla detta inom några dagar. Men LO kräver
            ändå flera förändringar. Då måste jag ändå framhålla vilket jag
            inte tycker görs i den rapport som Josefin Brink hänvisar till
            att det pågår ett intensivt arbete med att få till så sjysta villkor
            som möjligt utan att man för den skull begränsar den fria rörligheten.
            Jag tycker att det är viktigt att påpeka detta.
          </note>
          <note>
            Det kan vara så att det kommer ytterligare skärpningar för att
            få fram bättre regler när det gäller utstationering inom EU. Man
            vill göra allt som kan motverka någon form av missbruk. Jag vill
            framhålla det särskilt i den här debatten.
          </note>
          <note type="speaker">
            Anf. 77 Arbetsmarknadsminister HILLEVI ENGSTRÖM (M):
          </note>
          <note>
            Herr talman! Jag tackar Josefin Brink för frågan. Jag tycker
            också att detta är en angelägen fråga. Oavsett vilket ursprung
            man har som arbetstagare ska man ha rimliga och sjysta villkor.
            Det jag kraftigt motsätter mig är all form av kriminell verksamhet,
            kringgående av regler, oseriös verksamhet och fusk. Jag delar
            däremot inte Josefin Brinks uppfattning att regeringen är passiv.
            De nya regler som kommer på plats kring anmälningsskyldighet är
            bra, och det är bra att man har en parlamentarisk utredning som
            ser över eventuella problem och deras storlek och art.
          </note>
          <note>
            I Sverige har vi 4,6 miljoner personer som är sysselsatta på
            arbetsmarknaden. Man beräknar att det finns 15 00030 000 personer
            som är utstationerade. Jag delar uppfattningen att de flesta företag
            är seriösa och sköter detta på ett korrekt och rimligt sätt.
          </note>
          <note>
            En utmaning finns om man som alliansregeringen tycker att fri
            rörlighet är bra och positivt men inte vill harmonisera allt med
            EU. Vi vill till exempel inte harmonisera skatteregler, socialförsäkringar,
            sjukvårdsförmåner, arbetsmarknadsmodeller eller lönebildning med
            EU. Då måste vi hitta en bra kompromiss som gör att man värnar
            sjysta villkor men också värnar och är positiv till fri rörlighet.
            Det är den balansen som är svår att hitta.
          </note>
          <note>
            Jag ser mycket fram emot utredningen och framför allt kartläggningen.
            Det är kanske ändå inte så att LO sitter på hela problemformuleringen.
            Det finns även andra parter på arbetsmarknaden, och de har möjligen
            lite andra ingångar.
          </note>
          <note>
            Jag vill inte heller säga att den polska eller irländska arbetaren
            inte ska få komma hit och söka och få ett arbete. Därför måste
            vi ha den här rimliga balansen mellan våra olika regler. Till
            syvende och sist: När vi inte vill harmonisera våra regler måste
            vi hitta bra lösningar som fungerar utifrån den svenska arbetsmarknadsmodellen,
            där fri rörlighet men också sjysta villkor är bra. Vi ska kunna
            ha både och, parallellt.
          </note>
          <note type="speaker">
            Anf. 78 JOSEFIN BRINK (V):
          </note>
          <note>
            Herr talman! Jag vill börja med att konstatera att arbetsmarknadsministern
            tycker att utländska arbetare som jobbar i Sverige ska ha rimliga
            villkor. Den stora skillnaden är att vi i Vänsterpartiet tycker
            att utländsk arbetskraft i Sverige ska ha samma villkor som svensk
            arbetskraft i Sverige. Vi ska inte ha två parallella system där
            en uppsättning rättigheter och regler gäller för svenska arbetstagare
            och i praktiken en annan uppsättning regler och rättigheter gäller
            för utländsk arbetskraft. Men det är den situationen vi har nu,
            beroende bland annat på lex Laval men också på brister i kontrollen
            som gör att det är lättare för företag att utnyttja, lura och
            på olika sätt kränka utländsk arbetskraft jämfört med om de hade
            jobbat i svenska företag. Det är den situationen som vi vill komma
            till rätta med. Vi anser inte att någon ska bli diskriminerad
            i Sverige.
          </note>
          <note>
            I min fråga hänvisar jag till LO-rapporten därför att den är
            färsk och ny, men den är inte det enda underlag som finns. Arbetsmiljöverket
            har gjort granskningar och till exempel konstaterat att det är
            utbrett med brott mot arbetsmiljöregler och att det är en väldigt
            hög frekvens av arbetsplatsolyckor på många företag som har utstationerade
            arbetare. Allt fler småföretagare i byggbranschen och åkeribranschen
            börjar bli extremt oroliga för att det uppstår en situation där
            de upplever att de följer svenska lagar och kollektivavtal men
            blir utkonkurrerade på grund av att det finns företag som använder
            sig av kryphål i lagstiftningen och helt enkelt kringgår lagen
            och på grund av att det som är lagenligt gynnar den typen av beteende.
          </note>
          <note>
            Katarina Brännström säger att det inte går att veta säkert om
            de här polska byggnadsarbetarna, som formellt skickades till Sverige
            från Irland och Cypern, egentligen inte var därifrån. Jo, det
            kan man nog faktiskt veta. De här byggnadsarbetarna har sina hem
            och arbetsställen i Polen. Det finns i dag ett kryphål i lagstiftningen,
            skulle jag vilja säga, som innebär att man i länder där de här
            arbetarna kanske aldrig ens har satt sin fot kan utfärda ett intyg
            som säger att det är därifrån de skickas ut för att jobba. Det
            är en märklig tillfällighet att detta förekommer just i de två
            länder som har de absolut lägsta socialavgifterna. Den typen av
            regelverk tycker inte vi är rimligt.
          </note>
          <note>
            Det finns ett antal lagförslag som man kan anta här i Sverige
            om man verkligen vill göra någonting åt fusket. Till exempel har
            Vänsterpartiet föreslagit att man ska ge huvudentreprenörerna
            ansvaret för att de underentreprenörer som de anlitar betalar
            in löner, skatter och sociala avgifter. Det finns färdiga modeller
            för detta, bland annat i Norge, Tyskland och Frankrike. Ett flertal
            länder har infört sådan lagstiftning. Det vore ett väldigt enkelt
            sätt att skydda löntagare från andra länder från att bli exploaterade
            av oseriösa underentreprenörer.
          </note>
          <note>
            Vi har också föreslagit att man ska införa obligatoriska personalliggare
            i byggbranschen och ge Skatteverket rätt att göra oannonserade
            kontroller. Regeringen hade ett sådant utredningsförslag på sitt
            bord men valde att inte gå fram med det, trots att det är väl
            dokumenterat att fusket är väldigt utbrett i den här branschen
            och att parterna själva vill ha den här typen av reglering. Vi
            föreslår även månadsvis individuell inbetalning av skatter och
            socialavgifter och förstärkning av Arbetsmiljöverkets kontroller.
            Det finns en lång rad saker man kan göra som skulle träffa precis
            de grupper på den svenska arbetsmarknaden som är så extremt utsatta
            i dag när de är utstationerade. Det är den här typen av handlingskraft,
            att ta till alla de åtgärder som finns, som jag saknar hos den
            borgerliga regeringen.
          </note>
          <note type="speaker">
            Anf. 79 KATARINA BRÄNNSTRÖM (M):
          </note>
          <note>
            Herr talman! Vi kan vara överens om ett par saker; vi kan inte
            bara tala om skillnaderna. Vi vill alla ha sjysta villkor för
            alla som arbetar i Sverige. Vi vill att alla ska ha bra arbetsvillkor.
            Det ska vara rätt löner. Det ska vara en god arbetsmiljö. Det
            ska vara god kontroll. Och vi ska självklart ha myndigheter som
            följer upp det här. Det är jätteviktigt, och det är vi helt överens
            om allihop.
          </note>
          <note>
            På EU-nivå pågår just nu förhandlingar. Man vill förbättra och
            förtydliga de tillämpningsregler som finns för utstationerade
            inom EU. Allt detta gör man för att motverka missbruk och motverka
            att det går helt fel. Man kan också framhålla att just den svenska
            regeringen arbetar mycket aktivt med detta. Ett bevis på det är
            den parlamentariska kommitté där jag själv ska sitta med och arbeta
            ända fram till december 2014. Där ska skyddet för utstationerade
            i Sverige kartläggas och diskuteras. Om vi hittar några fel och
            brister ska vi föreslå vad vi ska göra åt dem.
          </note>
          <note>
            Dessutom litar jag på vårt arbetsmiljöverk, som har resurser
            till att sköta de här kontrollerna. Jag litar också på fackföreningsrörelsen,
            som är ute på många arbetsplatser i Sverige för att se till att
            det går sjyst och rätt till.
          </note>
          <note>
            Det är dock så att varje land har sitt eget regelverk när det
            gäller skatter och avgifter. Man kan enligt EU:s regelverk ha
            rätt att betala dem i sitt hemland. Det är ingen som bryter mot
            några regler. När Josefin Brink använder ord som fusk måste hon
            också bevisa att fusk har skett. Det finns faktiskt väldigt få
            sådana exempel.
          </note>
          <note>
            Det är viktigt att det är rätt regler som gäller. Det är viktigt
            att det går sjyst till, men jag tycker inte att vi ska svartmåla,
            utan vi ska tala om att det är viktigt att människor får komma
            till Sverige för att få en chans till ett arbete.
          </note>
          <note type="speaker">
            Anf. 80 Arbetsmarknadsminister HILLEVI ENGSTRÖM (M):
          </note>
          <note>
            Herr talman! Man ska ha respekt för att det inte finns någon
            enkel lösning på den fråga som Josefin Brink tar upp om man tror
            på den fria rörligheten i EU:s 27, snart 28, medlemsstater. Länderna
            har väldigt skilda arbetsmarknadsmodeller, lönebildningsmodeller,
            socialförsäkringsmodeller och skattemodeller.
          </note>
          <note>
            För den svenska regeringen har det varit väldigt viktigt att
            värna den svenska arbetsmarknadsmodellen och den svenska lönebildningsmodellen.
            Vi vill inte heller harmonisera oss med de övriga medlemsstaterna
            som har andra skattesatser och andra förhållanden.
          </note>
          <note>
            Låt mig vara tydlig med att oavsett vilket ursprung en arbetstagare
            har ska man ha rimliga villkor och ett arbetsrättsligt skydd,
            och det ska finnas en tillsynsverksamhet i Sverige. Den svenska
            arbetsmarknadsmodellen vill regeringen, arbetsmarknadens parter
            och oppositionen ha kvar. Det innebär att huvudansvaret för löner
            och avtalsvillkor ligger på parterna. Däremot måste vi göra allt
            vi kan för att förhindra fusk, kriminalitet, utnyttjande, kringgående
            och oseriös verksamhet.
          </note>
          <note>
            Vi vet inte riktigt hur det här problemet ser ut eller hur omfattande
            det är. Därför är det viktigt att först veta vad vi pratar om.
            Där tror jag att den parlamentariska kommittén har en viktig roll
            att fylla.
          </note>
          <note>
            I EU-arbetet pågår nu förhandlingar om ett nytt tillämpningsdirektiv.
            Såvitt jag förstår detta kommer upp på vårt rådsmöte i nästa vecka
            är det väldigt olika syn bland de olika medlemsstaterna med stora
            blockerande minoriteter. Den svenska regeringen hoppas att det
            irländska ordförandeskapet ska kunna lösa den här frågan, och
            vi har välkomnat ett huvudentreprenörsansvar i byggbranschen och
            en möjlighet för länderna att om de så vill gå vidare med nationell
            lagstiftning och nationella regler, men vi är inte där än. Det
            här är en väldigt tvistig fråga bland EU:s medlemsländer, där
            en del inte vill ha några regler alls medan andra vill stänga
            gränserna. Särskilt allvarligt blir det i en kris om många länder
            vill utestänga arbetskraft från andra medlemsstater och vi på
            något sätt säger: Svenska jobb till svenska arbetstagare! Vi välkomnar
            i stället en rörlighet på den svenska arbetsmarknaden, men under
            sjysta villkor.
          </note>
          <note>
            Det finns ingen enkel lösning. Jag ser fram emot att noga följa
            den här frågan och att reglerna om anmälningsskyldighet kommer
            på plats den 1 juli, liksom att tillsynen från Arbetsgivarverket
            blir bra på de arbetsplatser där utländsk arbetskraft finns.
          </note>
          <note type="speaker">
            Anf. 81 JOSEFIN BRINK (V):
          </note>
          <note>
            Herr talman! Jag konstaterar återigen att arbetsmarknadsministern
            inte vill säga att utländsk och inhemsk arbetskraft ska ha samma
            villkor, utan utländsk arbetskraft ska ha rimliga villkor och
            ha det bra och så vidare. Det är uppenbart att det är en stor
            skillnad mellan Vänsterpartiet och regeringen i det avseendet
            att vi anser att alla arbetare ska ha samma villkor. Det är där
            regeringen kommer till korta genom att man har stiftat lex Laval
            och att man faktiskt verkar helt oberörd av att Sverige har fått
            kritik från FN-organet ILO för att vi kränker grundläggande fackliga
            rättigheter med den här lagstiftningen.
          </note>
          <note>
            Det finns inget som säger att regeringen måste invänta olika
            initiativ från EU-kommissionen i varenda fråga som vi debatterar
            här. Det finns inget som hindrar den svenska regeringen att införa
            ett huvudentreprenörsansvar eftersom det redan finns i flera andra
            EU-länder. Det är ju bara ett sätt att förhala frågan. Det visar
            att man inte är särskilt intresserad av att införa det här.
          </note>
          <note>
            Låt mig avslutningsvis säga att både Katarina Brännström och
            Hillevi Engström hänvisar till pågående processer i EU. Ja, även
            jag känner till att dessa processer pågår, men jag har i den här
            debatten inte hört ett enda konkret krav som den svenska regeringen
            driver i EU för att motverka social dumpning och osund konkurrens
            inom EU och för att värna den svenska arbetsmarknadsmodellen i
            processen. Det skulle vara bra att få höra något om initiativ
            som regeringen har tagit i den här frågan, som enligt uppgift
            både arbetsmarknadsministern och Katarina Brännström tar på så
            stort allvar.
          </note>
          <note type="speaker">
            Anf. 82 Arbetsmarknadsminister HILLEVI ENGSTRÖM (M):
          </note>
          <note>
            Herr talman! Tack för debatten, som jag tycker har varit belysande!
            Den svenska regeringen har varit tydlig på tjänstemannanivå i
            rådsarbetsgrupperna när det gäller att värna den svenska arbetsmarknadsmodellen
            och de regler som vi nu genomför och med att vi välkomnar initiativet
            med huvudentreprenörsansvar. Det finns dock en stor blockerande
            minoritet, så det är inte säkert att vi ens kommer så långt som
            till den delen. Vi får se var det hela landar.
          </note>
          <note>
            Avslutningsvis vill jag än en gång understryka att fusk, människohandel,
            utnyttjande, kriminell verksamhet, oseriös verksamhet och kringgående
            av regler ska bekämpas. Arbetsmiljöverket har tillsyn över detta.
            Jag ser framför mig att vi ska bli bättre på samverkan mellan
            olika myndigheter. Jag tror att Arbetsmiljöverket kan arbeta mer
            aktivt tillsammans med till exempel polisen, Skattemyndigheten
            och andra myndigheter liknande det man har gjort inom Operation
            krogsanering. Men detta får vi återkomma till.
          </note>
          <note>
            Det är viktigt att arbetstagare oavsett nationalitet har sjysta
            villkor. Tack än en gång för debatten!
          </note>
          <note>
            Överläggningen var härmed avslutad.
          </note>
          <note>
            13 § Svar på interpellation 2012/13:439 om nedläggning av Ericssons
            fabrik i Hudiksvall
          </note>
          <note type="speaker">
            Anf. 83 Arbetsmarknadsminister HILLEVI ENGSTRÖM (M):
          </note>
          <note>
            Herr talman! Ulla Andersson har frågat mig vilka åtgärder jag
            avser att vidta med anledning av den höga arbetslösheten i Gävleborg
            och de senaste beskeden om varsel och nedläggning av Ericsson
            i Hudiksvall.
          </note>
          <note>
            Inledningsvis vill jag säga att jag har besvarat ett flertal
            interpellationer och riksdagsfrågor om varsel och ökad arbetslöshet
            generellt eller i viss del av landet. Som jag tidigare framhållit
            har vi sedan i höstas sett en avmattning av konjunkturen. Positivt
            är dock att höstens stora varselvåg nu minskat. Men läget på arbetsmarknaden
            bedöms fortsatt vara osäkert.
          </note>
          <note>
            Den globala finans- och skuldkrisen är nu inne på sitt femte
            år. Den svaga internationella konjunkturutvecklingen påverkar
            Sverige genom lägre tillväxt och högre arbetslöshet. Regeringen
            satsade därför 23 miljarder kronor i budgetpropositionen för 2013
            i syfte att stimulera ekonomin och stärka tillväxtförutsättningarna.
            I paketet ingår satsningar på utbildning, infrastruktur, forskning
            och ungas jobbchanser. Det handlar om reformer för att öka möjligheterna
            att driva företag, stärka svensk konkurrenskraft och stimulera
            till fler jobb.
          </note>
          <note>
            I vårpropositionen presenterade regeringen ytterligare satsningar
            inom utbildning, praktik, infrastruktur och regional utveckling
            för att dämpa krisens effekter och motverka att den höga arbetslösheten
            biter sig fast. Det innebär bland annat 12 400 extra praktik-
            och utbildningsplatser under 2013 och 2014. Totalt satsar regeringen
            ytterligare ca 3 miljarder kronor under de kommande två åren,
            varav den större delen i år.
          </note>
          <note>
            Det osäkra läget på arbetsmarknaden innebär självklart utmaningar
            för Arbetsförmedlingen på regional och lokal nivå. Det finns dock
            resurser, erfarenhet och rutiner för att hantera dessa situationer.
            Arbetsförmedlingen har också möjlighet att fördela de medel myndigheten
            förfogar över så effektivt och bra som möjligt utifrån det arbetsmarknadsläge
            som råder. I och med Arbetsförmedlingens nationella organisation
            finns möjlighet att omfördela från regioner och orter med ett
            relativt bättre arbetsmarknadsläge till delar av landet där läget
            är mer bekymmersamt. En god samverkan med arbetsmarknadens parter,
            arbetsgivare och fackliga företrädare liksom med kommunala och
            regionala företrädare och trygghetsorganisationer är viktig.
          </note>
          <note>
            Arbetslinjen är därmed underbyggd av en aktiv arbetsmarknadspolitik
            som jag vill fortsätta att utveckla. Det handlar vidare om att
            rusta Sverige genom investeringar i infrastruktur och forskning,
            förbättra företagens villkor samt ytterligare arbetsmarknadspolitiska
            insatser.
          </note>
          <note type="speaker">
            Anf. 84 ULLA ANDERSSON (V):
          </note>
          <note>
            Herr talman! Tack, arbetsmarknadsministern, för svaret!
          </note>
          <note>
            Jag är glad över att ha möjligheten att bo i Gävleborg. Där finns
            vacker natur, bra kommunikationer, rikt kultur- och idrottsliv
            och många bra kommunala verksamheter. Inte minst finns det många
            trevliga människor. Det vill säga att mycket av det som är viktigt
            här i livet finns där i mitt län.
          </note>
          <note>
            Men vi har ett stort problem, och det är bristen på jobb. Den
            höga arbetslösheten är vårt största problem. Det problemet blir
            än större nu, efter de senaste månadernas varsel i Hudiksvall.
            Hela 650 personer har varslats. Det ökar i dagsläget länets arbetslöshet
            med hela 5 procent.
          </note>
          <note>
            Arbetslösheten är skyhög i Sverige. När jag kollade senast gick
            det sju arbetslösa på varje ledigt jobb. Drygt 400 000 personer
            tas inte till vara. Det visar tydligt att arbetslösheten är strukturell
            och inte individuell, som regeringen vill ha det till.
          </note>
          <note>
            I landet är 8,4 procent arbetslösa i åldrarna 1664 år. Men det
            är hela 11,5 procent i Gävleborg. Det är en ökning med 1 400 personer
            sedan 2006.
          </note>
          <note>
            I Gävleborg har vi 15 000 arbetslösa, och det finns drygt 1 000
            lediga jobb på Arbetsförmedlingen. Det säger rätt mycket om läget.
            Nästan två tredjedelar av länets arbetslösa är långtidsarbetslösa.
          </note>
          <note>
            Samtidigt som de arbetslösa har blivit allt fler under den borgerliga
            regeringen ser vi att allt färre av de arbetslösa i länet får
            ersättning från arbetslöshetsförsäkringen. Numera får mindre än
            hälften en ersättning, vilket är en minskning med 20 procent sedan
            2006.
          </note>
          <note>
            I Gävleborg går det 15 arbetslösa på varje ledigt jobb, och det
            innan alla 650 varsel i Hudiksvall har fallit ut. Jag kan göra
            en jämförelse, herr talman, när det gäller de 650 varslen i Hudiksvall.
            I Stockholm skulle det motsvara 50 000 personer som skulle förlora
            jobbet. Det skulle öka Sveriges arbetslöshet med över 10 procent.
            Om det hade varit här tror jag att svaret från arbetsmarknadsministern
            hade sett annorlunda ut. Jag tror att man hade agerat på ett annat
            sätt.
          </note>
          <note>
            År 2006 var arbetslösheten lägre i Gävleborg det var 1 500 personer
            färre som var arbetslösa. Då krävde de borgerliga riksdagsledamöterna
            i länet en kriskommission av den socialdemokratiska regeringen.
            Det var en stor debatt, och de drev frågan gång på gång. I dag
            är det knäpptyst, trots högre arbetslöshet och trots alla dessa
            varsel.
          </note>
          <note>
            Vad har hänt mer sedan 2006? Jo, länet har fått 13 fler högskoleplatser,
            trots att det är 1 500 fler arbetslösa. Vi har färre komvuxplatser
            och färre arbetsmarknadspolitiska insatser. Antalet personer som
            får en arbetsmarknadsutbildning har mer än halverats. Det här
            får konsekvenser och är en av orsakerna till den stora ökningen
            av långtidsarbetslösheten i länet.
          </note>
          <note>
            Gävleborgs förutsättningar att rusta de arbetslösa är inte de
            bästa. Därför hade det behövts en insikt hos regeringen att man
            behöver stärka arbetsmarknadspolitiken och öka de offentliga investeringarna.
            Det hade varit viktigt, men jag saknar tyvärr det.
          </note>
          <note>
            Det finns ju möjligheter om den politiska viljan finns. Länet
            jobbar på men behöver regeringens stöd. Hudiksvall behöver det.
            De arbetslösa och de varslade behöver det. Får de det? Mitt svar
            i dagsläget är tyvärr nej.
          </note>
          <note>
            Men jag skulle vilja ställa några frågor till Hillevi Engström.
            Är det rimligt att det går 15 arbetslösa på varje ledigt jobb
            i Gävleborg innan de här varslen har fallit ut? Är det rimligt
            att vi har färre insatser i dag än vi hade 2006, trots att det
            är fler arbetslösa? Hade du stått och sett på om 50 000 jobb hade
            försvunnit i Stockholm? Ska Hudiksvall få något stöd? Eller ska
            det vara så att ni lyssnar, och så får vi se vad som händer?
          </note>
          <note type="speaker">
            Anf. 85 Arbetsmarknadsminister HILLEVI ENGSTRÖM (M):
          </note>
          <note>
            Herr talman! Jag håller med Ulla Andersson om att det är fantastiskt
            uppe i Hudiksvall och i länet Gävleborg på många sätt. Men det
            finns en bekymmersam arbetsmarknadssituation.
          </note>
          <note>
            Senast i dag hade vi ett möte inom Regeringskansliet med företrädare
            för Hudiksvalls kommun, såväl oppositionsråd som kommunalråd,
            och för Region Gävleborg. Man diskuterade regionens situation.
            Jag har själv haft samtal med landshövdingen Barbro Holmberg och
            Arbetsförmedlingens representanter. Jag tycker att det finns en
            fantastisk framåtanda och samsyn och ett fantastiskt samarbete
            i länet, vilket är väldigt positivt.
          </note>
          <note>
            Ulla Andersson frågar mig om det är rimligt att det finns 15
            arbetssökande på varje ledigt jobb. Det är klart att jag tycker
            att situationen är bekymmersam. Jag tycker också att det är viktigt
            i sammanhanget att titta på vad vi gör för att skapa fler arbeten.
            Det som Ulla Andersson tar upp är de arbeten som finns anmälda
            hos Arbetsförmedlingen. Vi vet att Arbetsförmedlingen har en marknadsandel
            på kanske 30 procent. Det finns alltså andra lediga jobb. Det
            gäller att förbättra matchningen mellan dem som söker arbeten
            och de lediga, ibland dolda, arbetstillfällen som finns och att
            titta på de möjligheter till stöd som arbetsgivare kan få när
            de anställer personer som har varit arbetslösa under en period.
          </note>
          <note>
            Regeringen bedriver en aktiv politik för att stärka entreprenörskapet,
            innovationen och tillväxten i hela landet, inklusive Gävleborgs
            län, förstås. Vi har diskuterat frågan om samordnare för Hudiksvall,
            som Ulla Andersson har nämnt, eller kriskommission. Redan 2008
            gav regeringen ett uppdrag till länsstyrelsen och samverkansorganet
            i Gävleborg att samordna sina insatser med anledning av varsel
            om uppsägningar.
          </note>
          <note>
            Regeringens generella bedömning, som gjordes i höstas, var helt
            enkelt att det inte behövdes ett nytt regeringsbeslut. Det finns
            en fungerande samordning, och det finns ett bra samarbete mellan
            länsstyrelsen, Region Gävleborg, Arbetsförmedlingen, trygghetsorganisationerna
            och företagen.
          </note>
          <note>
            I Hudiksvall har man också drabbats av det som interpellationen
            handlar om, nedläggningen av Ericssons fabrik. Det är i sammanhanget
            viktigt att poängtera de insatser som görs från ett så pass stort
            företag som Ericsson, där personalen i allmänhet har goda chanser
            till omställning och att hitta nya arbeten.
          </note>
          <note>
            Jag är ändå förhoppningsfull inför de insatser som vi har satt
            in. Det handlar om de utbildningsplatser, de ytterligare praktikplatser
            och det samarbete som finns i regionen. Vi har också förbättrat
            möjligheterna till pendling och flyttningsstöd. Det gäller arbeten
            som kanske finns lediga på andra orter än just där man själv befinner
            sig.
          </note>
          <note type="speaker">
            Anf. 86 ULLA ANDERSSON (V):
          </note>
          <note>
            Herr talman! Visst sker det mycket bra samarbete i vår region,
            mellan Region Gävleborg, Hudiksvalls kommun och övriga kommuner
            i länet. Jag är fullt medveten om att man har uppvaktat regeringen.
            Det bestämde man sig för på en gång när varslen i Ericsson kom.
            Före det hade alla de varslade på Hiab fått besked om nedläggning.
          </note>
          <note>
            Den framtidsanda som Hillevi Engström nämnde finns, men man behöver
            hjälp. Den hjälpen får man inte riktigt i dag. Det är den jag
            efterlyser. Det har varit en brist under en ganska lång tid nu.
          </note>
          <note>
            Som jag sade i mitt tidigare inlägg är det färre arbetsmarknadspolitiska
            insatser i dag i vårt län än vad det var 2006, då vi hade färre
            arbetslösa. Sedan dess har antalet som har varit arbetslösa i
            två år eller längre ökat med 200 procent. Det är 2 000 fler i
            dag som har varit arbetslösa två år eller längre i länet.
          </note>
          <note>
            Visst har de som varslats på Ericsson och Hiab väldigt bra kompetens.
            De har troligtvis stora möjligheter på arbetsmarknaden. Men det
            innebär att den grupp som redan har det svårt kommer att komma
            allt längre bak i jobbkön, för den stora bristen handlar ändå
            om antalet jobb.
          </note>
          <note>
            Antalet lediga jobb i Sverige har minskat med 3,6 procent sedan
            samma tid förra året. I Gävleborgs län är det 10 procent färre
            jobb. Det får konsekvenser. Vi har fler arbetslösa, och så blir
            det ännu färre jobb hos Arbetsförmedlingen.
          </note>
          <note>
            Jag är medveten om att det finns jobb på andra håll. Men det
            är också ett problem. Regeringen har ändrat regelverket så att
            inte alla lediga jobb förmedlas via Arbetsförmedlingen, vilket
            gör att de människor som inte har kontakter får det svårare att
            finna ett arbete.
          </note>
          <note>
            Vänsterpartiet har lagt fram en rad förslag för att stärka möjligheterna
            för Gävleborg att minska arbetslösheten. Vi har till exempel föreslagit
            möjligheter för anställda att starta företag, att man får ett
            stöd för det.
          </note>
          <note>
            Vi har föreslagit ökade stöd för forskning och utveckling kring
            företag, så att de ska kunna utveckla sina produkter och tjänster.
          </note>
          <note>
            Vi har föreslagit infrastrukturinvesteringar. Till exempel skulle
            ett dubbelspår mellan Gävle och Sundsvall förbättra pendlingsmöjligheterna
            ytterligare. Vi har föreslagit att SJ ska få ett minskat avkastningskrav.
            Sveriges dyraste tågsträcka är mellan Gävle och Stockholm. Ett
            månadskort där kostar nästan lika mycket som det kostar att åka
            mellan Gävle och Falun under ett helt år. Ändå är det samma längd
            på sträckan.
          </note>
          <note>
            Vi har föreslagit ökade statsbidrag till kommunsektorn så att
            de kan anställa fler men också för att öka deras upphandlingar
            av privata företag.
          </note>
          <note>
            Vi har föreslagit ökade stöd till nybyggnation av bostäder och
            också upprustningsstöd för hyresrätter.
          </note>
          <note>
            Allt det här tillsammans skulle skapa ungefär 3 000 jobb i vårt
            län. Dessutom har vi finansierat 1 900 fler utbildningsplatser.
            Det skulle skapa bättre förutsättningar, dels för att arbetslösa
            ska kunna få ett jobb eftersom det blir fler jobb, dels för att
            de arbetslösa ska kunna få bättre möjligheter till omställning
            och utbildning.
          </note>
          <note>
            Jag konstaterar att Hillevi Engström i sitt svar hänvisar till
            den budget man lade fram i höstas och den budget man nu har lagt
            fram. Den budget som regeringen lade fram i höstas var för ungefär
            140 000 färre arbetslösa än den budget man nu fick revidera upp
            prognosmässigt för arbetslösheten. Ändå menar Hillevi Engström
            att den budgeten är tillräcklig. Man räknar alltså med 140 000
            fler arbetslösa de närmaste fyra åren, men man kommer inte med
            några ytterligare insatser för att förstärka möjligheterna till
            jobb, för att öka antalet jobb eller för att se till att det blir
            bättre utbildnings- och omskolningsmöjligheter.
          </note>
          <note>
            Jag tycker fortfarande inte att Hillevi Engström riktigt har
            svarat på mina frågor: Ska Hudiksvall få något stöd? Det svar
            som jag har fått, som jag tolkar det i alla fall, är nej. Det
            är bra som det är, ungefär, fast man efterfrågar mer stöd. Jag
            tycker inte att det är rimligt. Jag tycker att regeringen har
            ett ansvar för arbetslösheten i hela landet och särskilt i regioner
            där man är extra utsatt.
          </note>
          <note type="speaker">
            Anf. 87 Arbetsmarknadsminister HILLEVI ENGSTRÖM (M):
          </note>
          <note>
            Herr talman! Med Vänsterpartiets politik kan man i alla fall
            räkna med att invånarna och företagen i Hudiksvall och Gävleborg
            får betydligt tuffare tider. Vänsterpartiet föreslår ju, tror
            jag, så mycket som 90 miljarder kronor i höjda skatter. Det lär
            knappast leda till fler arbeten.
          </note>
          <note>
            Som jag betonade i mitt interpellationssvar är Arbetsförmedlingen
            numera en nationell myndighet med möjlighet att omfördela resurser
            till de delar av landet som behöver dem mest. I dialog med Arbetsförmedlingen
            har jag försäkrat mig om att det finns resurser till omställning
            och möjligheter till arbetsmarknadsutbildning, vilket jag såg
            när jag besökte Gävle ganska nyligen.
          </note>
          <note>
            Regeringen satsade utöver de 23 miljarder kronorna i höstens
            budget för 2013 ytterligare 3 miljarder kronor i vårpropositionen
            i april. Vi har också gjort en av de mest betydande satsningarna
            någonsin på infrastruktur drygt 500 miljarder kronor fram till
            2025, tillsammans med stora satsningar på forskning, innovationer,
            investeraravdrag, stöd till regional utveckling och stöd till
            arbetsmarknadspolitiken.
          </note>
          <note>
            Låt mig nämna några saker när det gäller arbetsmarknadspolitiken
            som är det område som jag ansvarar för. Vi har i budgeten för
            2013 förstärkt nystartsjobben för unga och förstärkt insatser
            för ungdomar före arbetsmarknadsgarantierna med tidiga förmedlingsstöd
            och insatser i arbetsmarknadspolitiken. Vi har förlängt folkhögskolesatsningen
            och utökat den till dem över 25 år. Vi har fler platser i garantierna.
            Vi har möjligheter till högre studiemedel för ungdomar, där ungdomar
            kan få upp till 6 500 kronor per månad för att gå tillbaka till
            skolan. Vi har ändrat reglerna för flyttbidrag till långtidsarbetslösa
            ungdomar. Vi har ändrat och förbättrat reglerna för instegsjobb
            för nyanlända, förstärkt det särskilda anställningsstödet och
            utökat platserna i SIUS med mera.
          </note>
          <note>
            Jag tror att man ska vara lite försiktig med att, som Vänsterpartiet
            gör, utlova jobb samtidigt som man lovar enormt stora skattehöjningar
            på arbete, på företagande och inte minst på ungdomars jobb. Jag
            vill säkerställa att invånarna i Hudiksvall såväl som i hela Gävleborg
            och Sverige kan få ett bra stöd från Arbetsförmedlingen och att
            Arbetsförmedlingen blir bättre på att samarbeta med omställningsorganisationer
            och även med företag som varslar så att alla anställda som riskerar
            arbetslöshet känner att de får ett individuellt stöd som hjälper
            dem vidare i jakten på ett nytt arbete.
          </note>
          <note type="speaker">
            Anf. 88 ULLA ANDERSSON (V):
          </note>
          <note>
            Herr talman! I Vänsterpartiets Sverige kommer de som tjänar upp
            till 30 000 kronor i månaden att betala samma skatt som de gör
            i dag. I Vänsterpartiets Sverige kommer bolagen att betala samma
            faktiska bolagsskatt som de gjorde i fjol. Men de som tjänar mycket
            kommer att få betala mer i skatt, och det använder vi till att
            investera i offentliga, gemensamma nyttigheter som skapar riktiga
            jobb.
          </note>
          <note>
            Regeringens linje är mer av samma politik samma politik som inte
            har funkat, som har lett till en ökad arbetslöshet i Sverige med
            92 000 personer, en långtidsarbetslöshet som ökat med över 100
            procent i Sverige. I det län jag kommer ifrån har långtidsarbetslösheten
            för dem som har varit arbetslösa i två år eller längre ökat med
            200 procent.
          </note>
          <note>
            Det är mer av samma politik. Det är mer av arbetsmarknadspolitiska
            åtgärder i form av olika stöd, medan Vänsterpartiet har en politik
            för riktiga jobb. Vi menar nämligen att det är det som behövs.
            Det är inte de arbetslösas fel att det inte finns jobb. Det är
            ett strukturellt problem som regeringen har ansvar för att lösa.
          </note>
          <note>
            Jag finner det märkligt att man föreslår mer av samma sak. Det
            finns inga nya lösningar, inga visioner om hur det ska komma jobb
            i Sverige, utan det är arbetsmarknadspolitiska stöd. Antalet bidragsjobb
            ökar lavinartat i Sverige.
          </note>
          <note>
            Jag fick en kommentar en gång när det hade framkommit att städjobb
            som har kommit i Sverige har subventionerats av staten två gånger
            till ungefär 50 procent. Den kommentaren var: Tänk att det fanns
            en tid när arbetsgivarna faktiskt betalade den lön som den anställda
            skulle ha!
          </note>
          <note>
            Regeringens politik är olika former av bidrag, och det har inte
            lett till fler jobb. Det Sverige behöver är därför en annan regering
            med en annan politik som sätter jobben främst. Då behövs det samhällsnyttiga
            investeringar som skapar riktiga jobb.
          </note>
          <note type="speaker">
            Anf. 89 Arbetsmarknadsminister HILLEVI ENGSTRÖM (M):
          </note>
          <note>
            Herr talman! Sverige har en för hög arbetslöshet. Men låt oss
            komma ihåg att vi har den lägsta långtidsarbetslösheten i hela
            Europa, vilket är någonting bra som vi ska värna om.
          </note>
          <note>
            Jag tror att man bygger Sverige starkt genom att man har ett
            bra företagsklimat, inte genom att man höjer skatterna och lägger
            dem på att ordna jobb i offentlig sektor. Vi måste ha ett ännu
            bättre näringslivsklimat. Vi måste göra mer på forsknings- och
            innovationssidan, och vi måste satsa vilket vi gör på utbildning
            och på välutbildad arbetskraft.
          </note>
          <note>
            Vi har förbättrat och utökat platserna inom utbildningsväsendet
            med yrkesvux, praktik, arbetsmarknadsutbildning och ingenjörs-
            och sjuksköterskeutbildning. Vi måste se till att de som riskerar
            arbetslöshet eller redan är arbetslösa får bra möjligheter till
            omställning.
          </note>
          <note>
            Det är bekymmersamt i vissa delar av landet, och där måste vi
            också uppmuntra till arbetspendling eller till att kanske flytta
            dit där de lediga arbetena finns. Det skiljer sig väldigt mycket
            åt. Granne med Gävleborgs län har vi Uppsala län som har den lägsta
            arbetslösheten i hela Sverige. Vi har även Stockholms län. Det
            finns jobb, och det omsätts jobb, även när det är lågkonjunktur.
            Ungefär en miljon jobb omsätts varje år i Sverige, även i svåra
            situationer. Låt oss inte gömma bort det.
          </note>
          <note>
            Avslutningsvis: Det är viktigt att Arbetsförmedlingen förmår
            ge dem som söker arbete stöd och hjälp utifrån individens särskilda
            egna behov. Där finns det, vill jag ändå påpeka, möjligheter till
            omställning och arbetsmarknadsutbildning, praktik och andra typer
            av insatser.
          </note>
          <note>
            Överläggningen var härmed avslutad.
          </note>
          <note>
            14 § Svar på interpellation 2012/13:452 om resultatet av sjukförsäkringsreformen
          </note>
          <note type="speaker">
            Anf. 90 Statsrådet ULF KRISTERSSON (M):
          </note>
          <note>
            Herr talman! Shadiye Heydari har frågat mig vilka åtgärder jag
            har för avsikt att vidta för att säkerställa att de utförsäkrade
            kommer tillbaka i arbete.
          </note>
          <note>
            Sjukförsäkringsreformen bröt en utveckling i Sverige med ökande
            sjukfrånvaro och utanförskap. Sedan oktober 2006 har antalet personer
            som har varit sjukskrivna i mer än ett år minskat med ca 42 000.
            Antalet personer med sjuk- eller aktivitetsersättning har minskat
            med närmare 180 000.
          </note>
          <note>
            Tidsgränserna för prövning av arbetsförmåga och rätt till ersättning
            är helt avgörande för den kraftigt minskade sjukfrånvaron. I dag
            avslutas sjukskrivningar i mycket större utsträckning än tidigare
            med återgång i arbete, bland annat eftersom berörda aktörer mer
            aktivt bidrar till att tillvarata sjukskrivnas arbetsförmåga.
          </note>
          <note>
            Personer som varit sjuka länge och inte kan återfå arbetsförmågan
            genom någon medicinsk behandling eller rehabilitering kan i stället
            få sjukersättning. Men så länge det finns hopp om att det ska
            bli möjligt att arbeta ger vi inte upp. Utöver de insatser som
            bör vidtas i sjukförsäkringen är det rimligt att även Arbetsförmedlingen
            åtminstone med två och ett halvt års mellanrum prövar om de kan
            göra något för personen, om det inte finns särskilda medicinska
            skäl.
          </note>
          <note>
            Av totalt 62 000 personer som lämnat sjukförsäkringen från årsskiftet
            2009/10 och fram till juni 2012 på grund av uppnådd maxtid har
            över hälften, 35 000 personer, helt och hållet lämnat sjukförsäkringen.
            De har påbörjat den mödosamma resan tillbaka till arbetslivet.
            Det finns ingen helhetsbild av vad alla dessa 35 000 personer
            gör i dag, men regeringen följer löpande hur till exempel deras
            inkomster utvecklas. Den samlade bilden är att den bortre tidsgränsen
            lett till att fler arbetar mer även om det också finns exempel
            på personer som efter att ha lämnat sjukförsäkringen är beroende
            av ekonomiskt bistånd.
          </note>
          <note>
            Med de gamla reglerna hade alla dessa personer fortsatt att vara
            sjukskrivna med alla de risker för hälsa, välbefinnande och delaktighet
            i samhället som långtidssjukskrivning tyvärr ofta kan innebära.
          </note>
          <note type="speaker">
            Anf. 91 SHADIYE HEYDARI (S):
          </note>
          <note>
            Herr talman! Först vill jag tacka ministern för svaret.
          </note>
          <note>
            Anledningen till att jag skrev interpellationen var ISF:s och
            SKL:s senaste rapporter. I Sverige finns i dag alltför många som
            står långt bort från arbetsmarknaden på grund av sjukdom och skador.
            Vägen tillbaka till ett arbete är i dag lång. Många kommer aldrig
            tillbaka till ett arbete eller egen försörjning. Det är beklagligt
            och inte värdigt ett välfärdssamhälle som Sverige.
          </note>
          <note>
            Inspektionen för socialförsäkringen skriver i sin rapport 2013:6
            att effekterna av de ändrade sjukreglerna för dem som nått den
            bortre tidsgränsen i sjukförsäkringen är begränsade. ISF har granskat
            vad som hänt med de 41 000 heltids- eller deltidssjukskrivna som
            lämnade sjukförsäkringen under 2010 efter att ha nått den bortre
            tidsgränsen i försäkringen. De flesta deltog i någon typ av aktivitet
            och hade aktivitetsersättning. Man kan konstatera att ett år senare
            hade hälften av dem återvänt till försäkringen. Enbart tre av
            tio hade ökat sin arbetsinkomst, vilket var syftet med reformen.
            Enligt rapporten hade sex av tio oförändrad eller ingen inkomst
            alls.
          </note>
          <note>
            De utförsäkrade som fick ekonomiskt bistånd under minst sex månader
            hade å andra sidan ökat från ungefär 1 000 till 3 500 personer,
            det vill säga mer än trefaldigats.
          </note>
          <note>
            SKL har undersökt 670 utförsäkrade i Hässleholm, Halmstad och
            Borlänge. Enligt rapporten Gör rätt från dag ett har 10 procent
            av de sjuka varit tvungna att gå till socialtjänsten. Men rapporten
            visar tydligt att socialtjänsten inte kan få de sjuka på fötter,
            arbeta med rehabilitering eller hjälpa dem ut på arbetsmarknaden.
          </note>
          <note>
            Herr talman! Ministern sade i sitt svar att sjukförsäkringsreformen
            bröt en utveckling i Sverige med ökande sjukfrånvaro och utanförskap.
            Sedan oktober 2006 har antalet personer som har varit sjukskrivna
            i mer än ett år minskat med ca 42 000. Det är bra. Antalet personer
            med sjuk- eller aktivitetsersättning har minskat med närmare 180
            000.
          </note>
          <note>
            Men vi ska inte glömma en sak. Det finns en annan grupp som är
            utförsäkrad på grund av de krångliga reglerna. Det handlar om
            65 000 personer. Det är en stor grupp i vårt välfärdsland Sverige.
            Om dessa 65 000 människor hade fått hjälp och rehabilitering i
            tid hade de inte hamnat utanför systemet och blivit utförsäkrade.
          </note>
          <note>
            Linköpings universitet har gjort en studie som omfattar kvalitativa
            intervjuer med sjukskrivna, arbetsgivare, handläggare på Försäkringskassan
            samt primärvårds- och företagsläkare. På grund av den begränsade
            talartiden kommer jag inte att läsa upp alla namn, men det framgår
            att Försäkringskassans handläggare anses ha blivit mindre tillgängliga,
            och de uppfattas generellt som alltmer passiva i rehabiliteringsprocessen.
            Handläggarna på Försäkringskassan menar att de senaste årens regeländringar
            har medfört en än mer administrativ handläggarroll där mer tid
            läggs på att hålla tidsgränser än på att arbeta med faktisk rehabilitering.
            Handläggarna upplever också att etiska dilemman uppstår när individuella
            bedömningar kommer i konflikt med tidsgränserna, vilket de upplever
            som stressande.
          </note>
          <note>
            Hur ser ministern på detta? Vilka åtgärder har ministern för
            avsikt att vidta för att säkerställa att de 65 000 personer som
            är utförsäkrade kommer tillbaka till arbete?
          </note>
          <note type="speaker">
            Anf. 92 FINN BENGTSSON (M):
          </note>
          <note>
            Herr talman! Jag anmälde mig till debatten därför att Shadiye
            Heydari och jag sitter i samma utskott. Jag tycker att det är
            viktigt att den här debatten förs. Vi har genomfört en viktig
            och nödvändig sjukförsäkringsreform med tanke på hur tidigare
            socialdemokratiska regeringar totalt har misslyckats med att göra
            sjukförsäkringen försäkringsmässig. Den användes i mångt och mycket
            som en arbetsmarknadspolitisk åtgärd, framför allt i vissa regioner,
            och förfelade då helt sitt syfte.
          </note>
          <note>
            Resultatet av att Socialdemokraterna misslyckades och att vi
            hade så många sjukskrivna så förfärligt mycket längre än i jämförbara
            länder var att individerna inte syntes. De förpassades bort från
            egen försörjning och samhällsgemenskap på ett sätt som de inte
            förtjänade. Det var viktigt med sjukförsäkringsreformen.
          </note>
          <note>
            Siffrorna förtjänar också att lyftas fram. Shadiye Heydari beskriver
            det ungefär så som jag upplever att Socialdemokraterna fortfarande
            envist hävdar. De individer som har lämnat sjukförsäkringen eller
            förtidspensionen har kommit närmare arbetsmarknaden, och det tycker
            Socialdemokraterna är besvärande. Det innebär att individerna
            har andra former av egna inkomster eller ersättningar från Arbetsförmedlingens
            olika program, och de kan också i viss mån, som också nämns här,
            utnyttja ekonomiskt bistånd. Det är naturligtvis ett viktigt stöd
            för individer som står närmare arbetsmarknaden men inte nödvändigtvis
            är sjuka och därför inte heller ska finnas i sjukförsäkringen.
          </note>
          <note>
            Ministern sade i sitt svar att det är anmärkningsvärt att det
            finns 220 000 långtidsarbetslösa och förtidspensionärer. Det är
            en jättegrupp människor som nu står mycket närmare arbetsmarknaden.
            De kan ses och rehabiliteras. Den tidigare socialdemokratiska
            regeringen lät förtidspensionera folk med stor entusiasm för att
            hålla ned arbetslöshetssiffrorna. Det var en skammens politik.
            Människor flyttades aktivt från ett arbete eller möjligheten att
            utvärderas för en arbetsförmåga och glädjen att använda den arbetsförmågan.
            I stället hamnade de i bidragsförsörjning.
          </note>
          <note>
            Det som är viktigt att komma ihåg är en detalj i interpellationen.
            Shadiye Heydari beskriver mycket riktigt den solidariskt finansierade
            sjukförsäkringen. Hon säger att den finansieras gemensamt genom
            avgifter på lönen.
          </note>
          <note>
            Socialdemokraternas förslag är inte enbart att flytta tillbaka
            positionerna till en sjukförsäkring som inte längre fungerar,
            utan det är helt enkelt fråga om att härbärgera folk som borde
            stå närmare arbetsmarknaden och få möjligheter till rehabilitering
            för att komma åter i arbete. Faktum är att man vill kraftigt höja
            ersättningsnivåerna till individerna, kraftigt i så måtto att
            den totala skattebördan, som man vill lägga på svenska folket
            för att betala att folk som kanske i stället för att prövas mot
            arbetsmarknad och arbetsförmåga ska erbjudas en passiv sjukförsäkring,
            uppgår till drygt 16 miljarder kronor. Det är en skattechock som
            heter duga. Detta är att jämföra med utbildningssatsningar på
            4 miljarder i den socialdemokratiska budgeten. Det är fråga om
            16 miljarder i skattehöjningar.
          </note>
          <note>
            Om vi tror att mycket av samhällets välfärd, inte minst pensionärernas
            möjligheter att få sina pensioner uppräknade, står på basen av
            att fler arbetar är det destruktivt att låta människor betala
            skatt i den omfattning som den skattechocken innebär. Men allra
            mest tragiskt är det naturligtvis för de människor som tvingas
            ut i sjukskrivning och förtidspension när de sannolikt har möjlighet
            att pröva sin arbetsförmåga och finna en egen försörjning.
          </note>
          <note>
            Ekvationen går faktiskt inte alls ihop, Shadiye Heydari.
          </note>
          <note type="speaker">
            Anf. 93 Statsrådet ULF KRISTERSSON (M):
          </note>
          <note>
            Herr talman! För jag vet inte vilken gång i ordningen svarar
            jag på en socialdemokratisk interpellation där andemeningen är
            att det var bättre förr. När fler blev sjukskrivna var det bättre.
            När fler var sjukskrivna längre var det bättre. När fler människor
            efter lång sjukskrivning blev förtidspensionärer mitt i livet
            var det bättre.
          </note>
          <note>
            Det kan vara så att vi helt enkelt tycker olika, att ni tycker
            att det är bättre ju fler som är sjukskrivna och ju längre de
            är sjukskrivna och att vi tycker att det är bättre om det inte
            är så. Då vore det bättre om ni sade det, att det är så här ni
            vill ha det: Ändra reglerna så att fler människor är sjukskrivna
            längre och fler människor blir förtidspensionärer! Då kan vi ändå
            ha en diskussion om vilket samhälle vi vill ha.
          </note>
          <note>
            Eller också kan det vara så att dessa interpellanter på allvar
            tror att det är rasande lätt för människor att efter flera års
            sjukskrivning komma tillbaka till arbetslivet, och om det inte
            löser sig på en gång vore det bättre om man inte hade försökt.
            Men då kan ni ju säga det i så fall: Det här är en baggis; det
            här löser vi utan problem. Det är bara regeringen som är klantig.
          </note>
          <note>
            Vi borde skapa utrymme för något slags meningsfull debatt. Här
            låtsas man som att regelförändringar som skapar tidsgränser och
            skapar aktivitet för att ta vara på människors arbetsförmåga,
            med de resultat vi har haft, skulle kunna genomföras utan att
            det var en ganska tuff resa.
          </note>
          <note>
            Också tuff, och värd att nämna, är den svåra uppgift som de människor
            som arbetar på Försäkringskassan har som Shadiye Heydari nästan
            rycker på axlarna åt. De ska efter lag och ordning bestämma vem
            som kan förväntas försörja sig själv och vem som ska få budskapet
            att vi tänker försörja dig för resten av ditt liv. Det är en svår
            uppgift det har alltid varit en svår uppgift, som är extra svår
            ju högre ambitioner man har att inte bara förtidspensionera alla
            som har varit borta något år med tidsbegränsad sjukersättning
            som vi gjorde tidigare.
          </note>
          <note>
            Ännu mer respekt är de värda som kämpar med detta, som vet att
            jag kan ha en liten förmåga för något arbete någonstans och tycker
            att den är värd att ta vara på, fast jag har drabbats av någonting
            som jag inte har bett om, fast jag inte kan jobba i mitt gamla
            yrke eller ens det jag har utbildning för, men att det är värt
            att försöka stå på egna ben så långt det bara går. Den berättelsen
            berättas alldeles för sällan.
          </note>
          <note>
            Man svischar förbi dessa frågor som om de inte var värda någonting.
            Att tre av tio har höjt sina arbetsinkomster är inte värt någonting
            därför att andra inte har lyckats med det.
          </note>
          <note>
            Allra sist: I Sverige har vi försörjningsstöd, socialbidrag,
            av det enkla skälet att alla civiliserade samhällen måste ha ett
            yttersta skyddsnät för dem som inte har försäkrad inkomst. Det
            är extra viktigt i ett land som i flera decennier har kämpat för
            att alla som kan jobba ska jobba, ha egen inkomst och vara försäkrade
            om de råkar illa ut. Om man då inte har ett jobb och inte har
            en inkomst är detta skyddsnät extra viktigt.
          </note>
          <note>
            Att baktala det och säga att ingen borde ha försörjningsstöd,
            när SKL:s rapport visar att det är en försumbar ökning på grund
            av tidsgränserna i sjukförsäkringen, är inte att vara seriös.
          </note>
          <note>
            Däremot pekar interpellanten på ett seriöst problem som vi alltid
            har haft i Sverige. Det finns sjuka människor som aldrig har jobbat
            och aldrig haft försäkrad inkomst och därför inte kan få sjukpenning
            trots att de är sjuka. Det har vi alltid haft i Sverige. För dem
            har vi ett yttersta skyddsnät, och det ska användas, inte förtalas.
          </note>
          <note type="speaker">
            Anf. 94 SHADIYE HEYDARI (S):
          </note>
          <note>
            Herr talman! Jag vill inleda med att säga att arbete ger frihet.
            Vårt mål är att människor ska komma ut i arbete och ha ett arbete.
            Jag blir förvånad när jag gång på gång får höra att det var värre
            och sämre under Socialdemokraternas tid. Men om det var så som
            ni beskriver det, varför gör ni det sämre för de försäkrade?
          </note>
          <note>
            Vi vill att människor ska få hjälp och stöd i tid så att de kommer
            tillbaka till något arbete. Vi vill ha bättre rehabilitering,
            bättre planering, avstämningsmöten mellan arbetsgivare, Försäkringskassan,
            läkare, primärvården eller vem det nu är, så att de får hjälp
            och stöd att komma tillbaka till ett arbete. Det är det som är
            vårt mål, inte att folk ska hamna i någon typ av förtidspensionering
            eller sjukskrivning. Det är inte Socialdemokraternas mål. Det
            vill jag påminna er om.
          </note>
          <note>
            Ministern skriver i sitt svar:
          </note>
          <note>
            Tidsgränserna för prövning av arbetsförmåga och rätt till ersättning
            är helt avgörande för den kraftigt minskade sjukfrånvaron. I dag
            avslutas sjukskrivningar i mycket större utsträckning än tidigare
            med återgång i arbete, bland annat eftersom berörda aktörer mer
            aktivt bidrar till att tillvarata sjukskrivnas arbetsförmåga.
          </note>
          <note>
            Det är bra om man kan göra det.
          </note>
          <note>
            Jag tänkte så här, ministern och Finn Bengtsson: Vad säger ni
            om cancerpatienterna? Det har hänt att man har frågat cancerpatienter:
            När ska du gå bort? När ska du dö? Är det okej att ställa sådana
            frågor till patienter som har den sjukdomen? Vi är olika människor
            med olika behov, och vi har olika sjukdomar, så man kan inte sätta
            upp en massa tidsgränser. Jag tycker att det är bra med tidsgränser,
            att man sätter upp ramar och tider: Så här ska vi hjälpa dig med
            sjukskrivningen tills du kommer tillbaka till arbete. Men vi kan
            inte ställa sådana frågor till människor och stressa ihjäl dem.
            Om människor får stöd och hjälp underlättar det självklart för
            många att komma tillbaka till ett arbete.
          </note>
          <note>
            Jag vill citera en person som är utförsäkrad:
          </note>
          <note>
            Vad ska jag ta mig till? Ta livet av mig för att de ska fatta?
            Göra det ordentligt den här gången? Jag blir ju tvungen att slåss
            till priset av att jag blir ännu sjukare och mer sönderstressad.
            Det känns som jag bara vill dö just nu. Det känns som de tvingar
            mig till att ta livet av mig.
          </note>
          <note>
            Jag vill ställa en fråga till både ministern och Finn Bengtsson:
            Tycker ni att det är okej att människor känner så här, i vårt
            vackra Sverige, i vårt välfärdssamhälle, att människor känner
            sig stressade och oroade, i stället för att vi hjälper dem med
            rehabilitering och bättre planering så att de kan komma tillbaka
            till ett arbete? Ni kan väl inte misstro alla dessa människor.
          </note>
          <note>
            Min sista fråga i denna del blir om ministern är nöjd med resultaten
            av reformen.
          </note>
          <note type="speaker">
            Anf. 95 FINN BENGTSSON (M):
          </note>
          <note>
            Herr talman! Jag tänkte säga att jag var glad att Shadiye Heydari
            inte hade hemfallit till att återigen i denna kammare ta upp enskilda
            fall som kanske har handlagts på ett sätt som är utanför vår kontroll
            eftersom den diskussionen inte är fruktbar här. Jag trodde att
            vi skulle besparas den nesan, men vi fick den på slutet i alla
            fall, kanske på grund av att argumenten tryter.
          </note>
          <note>
            Låt mig då konstatera att drygt 60 000 har lämnat sjukförsäkringen
            men att vi har viktiga undantagsregler som gör att 25 procent
            av de individerna fortsätter att vara sjukskrivna därför att de
            har en grund för att inte lämna sjukförsäkringen vid två och ett
            halvt år. Det är alltså en väldigt viktig grupp som vi värnar
            om. Där är till exempel cancer, som nämndes här, ett undantag
            från att behöva lämna sjukförsäkringen. Regelverket och det är
            det vi måste titta på i denna kammare fungerar alldeles utmärkt.
          </note>
          <note>
            Om jag ska ta den korta historiken var det Göran Persson som
            såg problemet med en sjukförsäkring som hade löpt amok. Han tillsatte
            sin tidigare socialförsäkringsminister som utredare det vet Shadiye
            Heydari mycket väl som kom fram med ett förslag där LO tyckte
            att den bortre gränsen skulle vara 15 månader. Vi har två och
            ett halvt år, som är mycket längre, plus att vi har många undantag
            för dem som inte ska behöva lämna sjukförsäkringen. Så är regelverket.
            Det är synnerligen humanitärt.
          </note>
          <note>
            Men det allra mest humanitära är att det kanske är 35 000 som
            inte längre är i sjukförsäkringen när de inte behöver det. De
            får en möjlighet att ses och prövas för den arbetsförmåga de säkert
            kan utveckla, och många av dem har jobb.
          </note>
          <note>
            Detta förringar Socialdemokraterna. De förringar deras möjlighet
            att komma tillbaka till arbetslivet, i stället för att hurra för
            dessa människor och stödja denna reform.
          </note>
          <note type="speaker">
            Anf. 96 Statsrådet ULF KRISTERSSON (M):
          </note>
          <note>
            Fru talman! Det är bra att vi är överens och att det sägs i klartext
            att vi inte ska tillbaka. Det är bra att vi är överens om att
            tidsgränser är bra och nödvändiga. Det låter inte alltid så i
            diskussionen.
          </note>
          <note>
            Om det är enskildheter inom ramen för reformen som ni på allvar
            vill diskutera är vi helt öppna för en sådan diskussion. Om det
            finns bättre sätt att satsa de massiva pengarna på rehabiliteringsinsatser,
            om vi kan nå människor ännu bättre än i dag, om vi kan förstärka
            arbetsgivarnas intresse och om vi kan förbättra processerna är
            vi helt öppna för att diskutera det. Det finns ingen prestige
            i detta.
          </note>
          <note>
            Det är bra att det sägs att tidsgränser är bra, att ni inte vill
            riva upp dem och att ni inte vill tillbaka till det gamla. Men
            ni har en trollformel som gör att alla svåra frågor försvinner.
            Jag tror inte riktigt på den.
          </note>
          <note>
            Både politiken och kanske än tydligare handläggare tvingas ibland
            att göra svåra avvägningar. Man ska bedöma sådant som inte är
            solklart. Man ska fatta beslut som kan ifrågasättas och som kanske
            måste vandra vidare till domstol för att rätas ut. Det enda sättet
            att slippa alla dessa svåra frågor, som ju socialförsäkringen
            är till för att hantera, är att se till att alla som ansöker om
            förtidspension får det. Då slipper man de svåra frågorna.
          </note>
          <note>
            Det fanns en tid när socialdemokrater var väldigt tydliga med
            att det samhället vill vi inte ha. Alla som kan arbeta ska arbeta.
            Bara det samhället skapar resurser för en generös välfärdspolitik
            för dem som inte kan arbeta. Det är lite förvånande att man ska
            behöva berätta detta för återkommande socialdemokratiska interpellanter.
          </note>
          <note>
            Tidsgränserna är inte i första hand viktiga därför att ett litet
            antal lämnar sjukförsäkringen efter sista tidsgränsen. Tidsgränserna
            är viktiga eftersom de har påskyndat hela processen.
          </note>
          <note>
            Den stora segern med reformen är att mycket färre människor i
            dag är sjukskrivna riktigt länge, det vill säga de som löper den
            största risken att hamna i förtidspension därefter. Det är också
            färre som blir sjukskrivna, och det är bra. Men sådant kan variera.
            Det såg vi senast i februari då jättemånga människor var sjuka
            samtidigt. Sådant kan vi hantera i Sverige. Det vi inte kan hantera
            är när väldigt många blir sjukskrivna omotiverat länge för åkommor
            efter vilka de skulle kunna komma tillbaka snabbare. Det har faktiskt
            hänt inom ramen för saker som fortsatt är svåra.
          </note>
          <note>
            Allra sist: Vi saknar inte problem. Jag brukar understryka att
            det finns gott om problem kvar att ägna vår mentala energi åt.
            Psykisk ohälsa är i dag den alltmer dominerande gruppen, framför
            allt i lång sjukskrivning. Där är våra redskap och våra erfarenheter
            inte alls lika goda som när det gäller somatiska sjukdomar och
            fysiska skador.
          </note>
          <note>
            Vi är nog bättre än någonsin tidigare i Sverige på att hjälpa
            människor snabbt tillbaka till jobbet vid vanliga somatiska sjukdomar.
            Det är jättebra. Nästa utmaning är att bli lika respektfulla mot
            och lika intresserade av människor med psykisk ohälsa och att
            hjälpa dem tillbaka till arbetslivet, som dessutom är statt i
            sådan förändring att dessa åkommor kan vara extra svåra att förena
            med ganska många jobb i dag. Det är riktigt stora utmaningar,
            och dessa delar vi med stora delar av västvärlden.
          </note>
          <note>
            Det vore fantastiskt om vi kunde ägna lite mer politisk energi
            åt att ta reda på vilka av våra regelverk i dag som inte är bra
            nog för att möta 2000-talets stora ohälsoproblem och vad vi kan
            göra åt detta. Den diskussionen efterlyser jag, också i Sveriges
            riksdag.
          </note>
          <note type="speaker">
            Anf. 97 SHADIYE HEYDARI (S):
          </note>
          <note>
            Fru talman! Det är klart att vi inte vill tillbaka till gamla
            regler. Men om det är frid och fröjd med den reform som regeringen
            är så stolt över, varför är vi då tvungna att lämna ett antal
            utskottsinitiativ?
          </note>
          <note>
            Det finns brister i regelverket och i reformen, och det är viktigt
            att man åtgärdar dem. Man ska inte lägga skulden på någon annan
            och säga att det var sämre under Socialdemokraternas tid och att
            det är bättre nu.
          </note>
          <note>
            Det var inte bra då, och det är inte bra nu. Se till att förbättra
            regelverket! Se till att människor kommer tillbaka i arbete! Se
            till att människor får hjälp och stöd, utbildning, arbetsträning
            och rehabilitering så att de klarar av ett arbete! Vi ska inte
            utförsäkra alla dessa människor, som vi har talat om i dag, och
            inte oroa och stressa dem i onödan.
          </note>
          <note>
            Fru talman! Vår välfärd bygger på att alla som kan jobba också
            gör det. Men för den som har oturen att bli sjuk måste det finnas
            en sjukförsäkring som ger både snabb rehabilitering tillbaka till
            arbete och ett gott ekonomiskt skydd under den tid det tar. Sjukförsäkringen
            ska baseras på inkomstbortfallsprincipen. Man ska inte behöva
            gå från hus och hem när man mist sin arbetsförmåga genom sjukdom
            eller skada. Genom solidarisk finansiering och riskutjämning bidrar
            sjukförsäkringen till ett gott ekonomiskt skydd för alla.
          </note>
          <note>
            Socialdemokraternas utgångspunkt är att alla människors förmåga
            till arbete ska tas till vara. Arbetsförmågan och viljan att delta
            i arbetslivet hos sjuka och funktionsnedsatta med nedsatt arbetsförmåga
            måste tillvaratas mycket bättre än nu.
          </note>
          <note>
            Min slutliga fråga till ministern är: Vilka andra åtgärder har
            ministern för avsikt att vidta för att säkerställa att de utförsäkrade
            kommer tillbaka i arbete samt att ingen blir utförsäkrad?
          </note>
          <note type="speaker">
            Anf. 98 Statsrådet ULF KRISTERSSON (M):
          </note>
          <note>
            Fru talman! Vi har vid flera tillfällen, både i formella sammanhang
            i utskottet och i andra sammanhang, beskrivit hur vi ser på situationen,
            vilka insatser som görs och hur vi följer upp vad som händer i
            sjukförsäkringen. Det gäller både sådant som går väldigt bra och
            nya problemområden som vi ser tydligare i dag men som vi inte
            såg förut. Jag är mycket öppen med att jag återkommande diskuterar
            dessa saker.
          </note>
          <note>
            Det är viktigt att nu hålla fokus på att det här är för Sverige
            helt avgörande frågor. Det äventyrar inte detaljer utan äventyrar
            basen för svensk välfärdspolitik om man tappar greppet om de svenska
            socialförsäkringarna.
          </note>
          <note>
            Jag kan känna mig lite ensam i kampen för att ge den svenska
            modellen ett bättre öde än att slarvas bort i lite ovarsam oppositionspolitik.
            Jag är helt medveten om att när ni i oppositionen samlar er, från
            socialdemokrater till sverigedemokrater, är ni fler. Då får ni
            ta ansvar för det. Vi står upp för den politik som vi har genomfört.
          </note>
          <note>
            Överläggningen var härmed avslutad.
          </note>
          <note>
            Ajournering
          </note>
          <note>
            Kammaren beslutade kl. 20.08 på förslag av förste vice talmannen
            att ajournera förhandlingarna i ca 5 minuter i väntan på att miljöminister
            Lena Ek (C) skulle infinna sig i kammaren för att lämna svar på
            interpellation 2012/13:415.
          </note>
          <note>
            Återupptagna förhandlingar
          </note>
          <note>
            Förhandlingarna återupptogs kl. 20.11.
          </note>
          <note>
            15 § Svar på interpellation 2012/13:415 om villkor för användande
            av vattenskoter
          </note>
          <note type="speaker">
            Anf. 99 Miljöminister LENA EK (C):
          </note>
          <note>
            Fru talman! Ärade ledamöter! Ärade interpellant! Jens Holm har
            frågat mig om jag avser att snarast verka för att förordning 1993:1053
            om användning av vattenskoter ska kunna tillämpas i enlighet med
            sitt syfte samt om jag avser att verka för att frågan om behörighet
            och åldersgräns för vattenskoter kommer att vara en del av ett
            nytt förslag från regeringen.
          </note>
          <note>
            Det stämmer, fru talman, som Jens Holm påpekar att det har visat
            sig vara svårt att tillämpa den svenska vattenskoterförordningen
            vad gäller möjligheterna att lagföra någon för brott mot förordningens
            bestämmelser.
          </note>
          <note>
            Vattenskoterfrågan är en fråga som jag under min tid som miljöminister
            har fått ta del av flera synpunkter kring, exempelvis vad gäller
            erfarenheter av störningar från nöjeskörning och krav på hårdare
            reglering. Andra har anfört att ansvarsfull användning av vattenskotrar
            inte medför sådan störning att det är motiverat med en särreglering
            av just vattenskoteranvändning och att förordningen därför bör
            upphävas i sin helhet.
          </note>
          <note>
            Jag delar Jens Holms uppfattning att dagens situation är otillfredsställande
            och att nuvarande reglering måste ses över så att frågan kan få
            en lösning. Regeringen har därför den 5 juni 2013 gett i uppdrag
            åt Havs- och vattenmyndigheten att kartlägga och analysera omfattningen
            av och orsaken till de olägenheter för människors hälsa eller
            för miljön som användningen av vattenskotrar kan ge upphov till.
            Till undvikande av omotiverad särreglering av vattenskotrar i
            förhållande till andra typer av mindre motordrivna vattenfarkoster
            innefattar uppdraget en kartläggning och analys av störningsbilden
            även för dessa farkoster. Havs- och vattenmyndigheten ska föreslå
            de eventuella författningsändringar som analysen föranleder. Uppdraget
            ska redovisas i november i år.
          </note>
          <note>
            Jens Holm har också ställt en fråga om huruvida behörighet och
            åldersgräns för vattenskoter kommer att vara en del av ett nytt
            förslag från regeringen. Regeringen har i dag inga planer på att
            införa krav på behörighet och åldersgräns för vattenskotrar. För
            det fall Havs- och vattenmyndigheten i sin redovisning av det
            uppdrag som nu har lämnats skulle komma fram till att det finns
            en direkt koppling mellan de störningar som vattenskoteråkning
            ger upphov till och ålder och kompetens hos föraren kan regeringen
            givetvis komma att omvärdera denna inställning. Detta faller i
            så fall under infrastrukturministerns portfölj.
          </note>
          <note type="speaker">
            Anf. 100 JENS HOLM (V):
          </note>
          <note>
            Fru talman! För en vecka sedan blev en kvinna strax utanför Blackeberg
            påkörd av en vattenskoter. Hon simmade i vattnet, inte särskilt
            långt ut, och plötsligt kom en vattenskoter i full fart och körde
            på henne. Såvitt jag vet ligger kvinnan fortfarande på sjukhus.
            Hon är allvarligt skadad, men läget lär vara stabilt. Nyligen
            avled en man efter att ha kört med vattenskoter strax utanför
            Ingarö i Stockholm.
          </note>
          <note>
            Detta är bara två exempel på de återkommande tillbuden med vattenskotrar.
            Enligt Stockholmspolisen kan man en solig dag bara här i Stockholmsområdet
            få två tre anmälningar av folk som är upprörda över vårdslös körning
            med vattenskotrar. Det är nog inte så konstigt. Med en vattenskoter
            kan man köra extremt fort. Man kan köra på grunda vatten. Det
            finns egentligen inga som helst begränsningar vad gäller ålder
            eller lämplighet på föraren. Vem som helst kan sätta sig på en
            vattenskoter på mellan 100 och 200 hästkrafter, alltså lika mycket
            som en stor bil, och köra i upp till 60 knop, vilket är ungefär
            100 kilometer i timmen.
          </note>
          <note>
            Många människor är upprörda över det oväsen som vattenskotrar
            för med sig. Många som värnar djur- och naturliv störs av hur
            vattenskotrar stör till exempel häckande fåglar eftersom de kan
            köra långt in mot kanten i grunda vatten.
          </note>
          <note>
            Precis som miljöministern säger är inte problemet med vattenskotrar
            någon ny fråga. Tvärtom är detta något som har avhandlats ett
            flertal gånger i Sverige. År 2009 kom det en dom från EU:s domstol
            där man konstaterade att den svenska vattenskoterförordningen
            stod i strid med EU-rätten. Snart därefter sade den svenska kustbevakningen
            att de inte längre ska rapportera överträdelser mot vattenskoterförordningen.
            Åklagarmyndigheten har lämnat ett liknande besked och uppmanar
            åklagarna i Sverige att inte lagföra överträdelser gjorda av vattenskotrar.
          </note>
          <note>
            Detta innebär att sedan sommaren 2011 och sommaren 2012 råder
            det ingen ordning och reda bland vattenskotrar i svenska sjöar
            och på havet. I princip är det ett rättslöst tillstånd.
          </note>
          <note>
            Polisen, Kustbevakningen, åklagare, vanliga människor och även
            vattenskoteruthyrare vill ha ordning och reda på sjön. De vill
            att det ska finnas till exempel krav på förarbevis och en åldersgräns.
            De vill också att den svenska regeringen ska klara ut vad det
            egentligen är som gäller rent lagmässigt. Gäller den svenska vattenskoterförordningen,
            eller vad är det som gäller?
          </note>
          <note>
            Jag tycker att det är bra att regeringen nu ska agera. Men ärligt
            talat, Lena Ek problemen är inte nya. Ni på Regeringskansliet
            har känt till i flera år att ingenting görs vid överträdelser
            mot vattenskoterförordningen. Jag undrar: Vad har du för budskap
            till alla som vistas på sjön i sommar? Kan man känna sig säker
            mot vattenskotrar?
          </note>
          <note type="speaker">
            Anf. 101 Miljöminister LENA EK (C):
          </note>
          <note>
            Fru talman! Ja, det är viktigt med ordning och reda. Ja, det
            är viktigt med korrekt information till allmänheten. Och ja, det
            är viktigt med korrekt information till dem som hanterar vattenskotrar
            i ett eller annat sammanhang.
          </note>
          <note>
            Vi kan börja med brottsbalken. Där hanteras sådana ärenden. Det
            handlar om ifall man uppsåtligen har skadat någon, det handlar
            om misshandel och det handlar om andra former av brott. Det gäller
            alla till lands och till sjöss oavsett fordon och oavsett tid
            på dygnet. Det kan vi därför kanske avskriva direkt. Det är inte
            heller det som interpellationen handlar om. I så fall skulle justitieministern
            ha interpellerats.
          </note>
          <note>
            Sedan handlar det om villkoren för att ha rätt att framföra en
            vattenskoter. Det är frågor som hanteras på samma sätt som villkoren
            för att framföra lastbilar, bilar, motorcyklar och andra fordon,
            och de hanteras av infrastrukturministern. Det är inte heller
            det som denna interpellation handlar om.
          </note>
          <note>
            Detta handlar om i vilken omfattning som vattenskotrar stör människor
            och orsakar skador på miljö, natur eller människors hälsa i en
            miljömässig mening. Ja, där behöver saker och ting redas ut, och
            ja, det är mitt ansvar. Det är precis därför som Havs- och vattenmyndigheten
            har fått ett uppdrag. Myndigheten ska analysera omfattningen av
            och orsaken till de olägenheter för människors hälsa eller miljö
            som användningen av vattenskotrar och andra mindre motordrivna
            vattenfarkoster kan ge upphov till och föreslå författningsändringar
            som analysen föranleder.
          </note>
          <note>
            Det finns egentligen en lagstiftning. Men eftersom EU-kommissionen
            och EU-domstolen har sagt att den inte är korrekt utformad måste
            vi göra om den. Det är därför som vi har tagit upp denna fråga.
            Detta uppdrag har lämnats till Havs- och vattenmyndigheten, och
            regeringen avser att när det gäller dessa frågor och denna aspekt
            av användningen av vattenskotrar redovisa detta uppdrag i vinter.
            Jag hoppas att vi kommer att vara klara med regler så att det
            blir tydligt och transparent så att alla vet vad som gäller före
            nästa säsong.
          </note>
          <note type="speaker">
            Anf. 102 JENS HOLM (V):
          </note>
          <note>
            Fru talman! Som jag sade tidigare tycker jag att det är bra att
            regeringen har gett detta uppdrag till myndigheten att återkomma
            med konkreta förslag på ändringar i lagen.
          </note>
          <note>
            Men man ska komma ihåg att i april 2011 inkom riksåklagaren med
            en skrivelse till ditt departement, Lena Ek. Du var visserligen
            inte miljöminister då. Du blev det några månader senare. Riksåklagaren
            konstaterade att det har varit ett relativt stort antal fall med
            klagomål på tänkta överträdelser mot vattenskoterförordningen
            som polisen, Kustbevakningen och åklagare har tagit upp. Men alla
            dessa åtal har ogillats. Riksåklagaren tog upp att den dåvarande
            lagstiftningen inte fungerade och att det fanns behov av någon
            form av skärpning eller förändring.
          </note>
          <note>
            Det, Lena Ek, var våren 2011. Nu skriver vi försommaren 2013.
            Det har alltså gått mer än två år sedan denna skrivelse från riksåklagaren
            inkom. Jag undrar: Varför har det tagit så lång tid?
          </note>
          <note>
            Det uppdrag som ni har gett till Havs- och vattenmyndigheten
            innebär att det kommer att råda ett rättslöst tillstånd även under
            denna sommar. Det tycker jag är mycket oroväckande.
          </note>
          <note>
            Jag skulle också vilja ta upp ett brev som jag fick från en invånare
            norr om Umeå. Han heter Anders Enetjärn. Han bor nära en sjö som
            heter Tavelsjön, och som alltså ligger norr om Umeå. I Tavelsjön
            häckar en stor mängd olika fåglar. Det är dvärgmås, skrattmås,
            silvertärna, skäggdopping, storlom, gräsand och så vidare.
          </note>
          <note>
            Anders Enetjärn konstaterar att det just nu är den känsligaste
            perioden på året för dessa fåglar. Det är nu de går till häckning.
            Fåglarna behöver lugn och ro. Då skriver Anders Enetjärn så här:
          </note>
          <note>
            Antalet vattenskotrar i sjön ökar för varje år. Under fredagen
            och lördagen den 1718 maj har flera vattenskoteråkare lekt på
            sjön under både förmiddag, eftermiddag och kväll. När man med
            kikare följer vattenskoteråkare kan man se hur de hela tiden driver
            upp små grupper av fåglar runt omkring sig när vattenskotrarna
            ömsom leker sig fram kors och tvärs över sjön. Störningen av fåglarna
            är uppenbar. Fortsätter det så här gissar jag att många fågelpar
            inte kommer att gå till häckning i Tavelsjön i år.
          </note>
          <note>
            Detta tycker jag är otroligt alarmerande, och detta sker just
            nu i mängder av sjöar och vattendrag i Sverige. Därför tycker
            jag att det är så otroligt viktigt att ministern skyndsamt gör
            någonting.
          </note>
          <note>
            En konkret sak som jag tog upp är att man har någon form av åldersgräns
            och krav på någon form av förarbevis, till exempel ett körkort,
            för att framföra en vattenskoter. När vi sätter oss i en bil vet
            vi att det är säkerhetsbälte, körkort och åldersgräns som gäller.
            När vi sätter oss på en motorcykel är det mc-kort och hjälm som
            gäller. När vi sätter oss på en EU-moped vet vi att det finns
            en hastighetsbegränsning och att det finns en åldersgräns. Det
            finns också körkort för EU-moped. När någon sätter sig på en vattenskoter
            som kan gå i över 100 kilometer i timmen och har lika många hästkrafter
            som en stor Volvo finns det inga begränsningar alls. Det finns
            inga krav på ålder, och det finns inga krav på körkort eller lämplighet.
          </note>
          <note>
            Tycker inte du, Lena Ek, att vi ska ha någon form av åldersgräns
            och att vi ska ha någon form av krav på lämplighetsbevis för framförande
            av vattenskoter?
          </note>
          <note type="speaker">
            Anf. 103 Miljöminister LENA EK (C):
          </note>
          <note>
            Fru talman! Jag tycker naturligtvis att det är förfärligt med
            de olyckor som sker i samband med bruk och missbruk av detta fordon.
          </note>
          <note>
            Men samtidigt måste jag säga att du, Jens Holm, brukar vara noga
            med fakta, eller hur? Jag tycker inte att vi ska sprida den felaktiga
            uppfattningen att inga regler gäller. Det är faktiskt inte sant.
          </note>
          <note>
            Brottsbalkens regler gäller i allra högsta grad i fråga om det
            som handlar om skadegörelse och det som handlar om skada på person.
            De rättsvårdande myndigheter som vi har och som finns i närheten
            av sjön och i, på och runt våra öar och våra skärgårdar har naturligtvis
            ett absolut ansvar att hitta förövare, beivra brott och se till
            att säkra bevisning när det gäller alla de brott som finns upptagna
            i brottsbalken. Det är varken ett osäkert rättsläge eller några
            som helst tveksamheter om detta. Alla dessa regler gäller också
            i fråga om vattenskotrar.
          </note>
          <note>
            Sedan kan vi gå över till det som handlar om miljöfrågor. Det
            är faktiskt så att 7 kap. miljöbalken gäller också i detta fall
            och i det fall man orsakar miljöskada, precis som för alla andra.
          </note>
          <note>
            Jag tycker att det inte bara är fel, utan jag tycker att det
            möjligen till och med är skadligt att offentligt i riksdagens
            kammare försöka ge sken av att det är ett rättslöst tillstånd,
            för det är det verkligen inte. Det som det handlar om är att de
            regler som vi har haft och som handlar om i vilka områden som
            man får framföra dessa vattenskotrar har visat sig inte vara möjliga
            att använda. Men det är verkligen bara en liten del av det hela.
          </note>
          <note>
            Om du som riksdagsledamot i en interpellationsdebatt vill debattera
            frågan om körkortsliknande tillstånd för vattenskoter måste du
            interpellera den minister som har ansvar för dessa frågor. Jag
            kan inte uttala mig i detta fall. Jag kan ha en väldigt personlig
            åsikt, och jag kan jämföra med vad det är som gäller för den som
            ska framföra en motorcykel, en moped eller andra fordon där det
            krävs tillstånd. Det kan vara Centerpartiets åsikt, och det kan
            vara min personliga åsikt. Men när det gäller regeringens åsikt
            i dessa frågor måste diskussionen föras med ansvarig minister.
          </note>
          <note>
            När det handlar om frågan om vattenskoterförordningen handlar
            det om i vilka områden och under vilka omständigheter som man
            får framföra vattenskoter. Och där har vi ett rättsosäkert tillstånd.
            Det är precis därför som Kustbevakningen och polisen tycker att
            det blir onödigt att fullfölja ärenden som handlar om detta. Men
            det innebär inte att de inte har sitt fulla ansvar enligt brottsbalken
            och enligt miljöbalken. Dessa två mycket stora regelsystem gäller
            alla i vårt samhälle.
          </note>
          <note>
            Fru talman! Jag ber att få återkomma i mitt nästa inlägg till
            hur vi nu försöker att rätta till detta så skyndsamt som det går.
          </note>
          <note>
            Men låt oss gemensamt komma överens om att ingen av oss ska torgföra
            den åsikten eller det felaktiga påståendet att det är ett rättslöst
            tillstånd på havet, för det är det definitivt inte.
          </note>
          <note>
            (FÖRSTE VICE TALMANNEN:
          </note>
          <note>
            Jag vill för protokollets skull säga att det inte är Jens Holm
            som bestämmer vilken minister som ska besvara interpellationen,
            utan det är regeringen som gör det.)
          </note>
          <note type="speaker">
            Anf. 104 JENS HOLM (V):
          </note>
          <note>
            Fru talman! Jag tackar för det klargörandet. Jag skulle inte
            ha något emot om det var flera ministrar som deltog i den här
            debatten. Men jag vill understryka, Lena Ek, att vi har en vattenskoterförordning.
            Vi har en förordning som gäller det fordon som heter vattenskoter.
            Kustbevakningen har gått ut och uppmanat sina tjänstemän att inte
            rapportera eventuella överträdelser mot vattenskoterförordningen.
            Sedan har vi Åklagarmyndigheten, som säger åt sina åklagare att
            de inte ska försöka lagföra överträdelser mot vattenskoterförordningen.
            Allt det här har varit väldigt klart och tydligt för regeringen.
            I april 2011 inkom riksåklagaren med en skrivelse till miljöministerns
            eget departement och tog upp just den här problematiken. Det har
            tagit över två år, Lena Ek, innan ni har agerat. Det landade i
            ditt departement, så någon form av ansvar borde du väl ändå ha.
          </note>
          <note>
            Miljöministern tar upp brottsbalken och miljöbalken. Jag skulle
            vilja veta hur många fällande domar som avkunnats de senaste åren
            för överträdelser med vattenskoter mot brottsbalken och miljöbalken.
            Finns det några sådana konkreta exempel? Vi vet att Kustbevakningen,
            polisen och åklagare vill ha någon form av lagändring, ett förtydligande
            agerande från regeringen.
          </note>
          <note>
            Jag skulle också vilja höra om ministern avser att vidta några
            nya åtgärder för att skydda miljön och fågellivet mot vattenskotrar.
            Det lät som att ministern ville återkomma med någonting i sitt
            sista anförande. Ministern har sin sista chans att göra det. Det
            vore fantastiskt om Lena Ek skulle kunna lova något sådant.
          </note>
          <note type="speaker">
            Anf. 105 Miljöminister LENA EK (C):
          </note>
          <note>
            Fru talman! Det är helt korrekt att vi har ett bekymmersamt läge
            när det gäller vattenskoterförordningen, som handlar om regler
            om var och hur man får framföra vattenskoter rent fysiskt i våra
            skärgårdar. Det har vi försökt klarlägga, först genom att ha en
            intensiv dialog med EU:s myndigheter för att se vad man menar
            i de oklara texter som vi har haft. Vi har anordnat en hearing
            på Miljödepartementet med berörda parter för att klarlägga detta.
            Vi har insett att den reglering vi har faktiskt inte fungerar
            och att vi måste åtgärda denna fråga.
          </note>
          <note>
            Därför har vi fattat ett regeringsbeslut om att ge Havs- och
            vattenmyndigheten i uppdrag att titta på hur vattenskotrar och
            andra mindre, motordrivna fordon stör. En av EU:s kritikpunkter
            är att förordningen bara gäller vattenskotrar men borde gälla
            också andra mindre motorfordon på sjön. Vi ska försöka få ett
            underlag där man teknikneutralt för den här gruppen fordon klarlagt
            vilka störningar som sker, var vi har hål och vad 7 kap. miljöbalken
            inte täcker i miljödelen samt vad som behöver göras från Miljödepartementets
            och vår myndighets sida när det gäller det område som vattenskoterförordningen
            täcker.
          </note>
          <note>
            HaV har fått ungefär sex månader på sig att klara ut detta och
            komma tillbaka med ett underlag. Jag avser att återkomma till
            riksdagen med ett förslag till beslut före nästa säsong. Jag håller
            helt med om att det när det gäller miljöfrågor och vattenskotrar
            finns oklarheter i regelverket som inte behöver finnas där. Därför
            ser vi nu till att vi får det beslutsunderlag som vi ska ha enligt
            grundlagen för att kunna förelägga riksdagen ett förslag till
            beslut om en ny vattenskoterförordning. Ett sådant hoppas jag
            kunna återkomma med i vår i budgeten för nästa säsong.
          </note>
          <note>
            Överläggningen var härmed avslutad.
          </note>
          <note>
            16 § Bordläggning och beslut om förlängd motionstid
          </note>
          <note>
            Anmäldes och bordlades
          </note>
          <note>
            Kammaren biföll talmannens förslag att motionstiden för propositionen
            skulle förlängas till onsdagen den 25 september .
          </note>
          <note>
            17 § Anmälan om interpellationer
          </note>
          <note>
            Anmäldes att följande interpellationer framställts
          </note>
          <note>
            den 11 juni
          </note>
          <note>
            Mats Pertoft
          </note>
          <note>
            Gunvor G Ericson
          </note>
          <note>
            Interpellationerna redovisas i bilaga som fogats till riksdagens
            snabbprotokoll tisdagen den 18 juni.
          </note>
          <note>
            18 § Anmälan om frågor för skriftliga svar
          </note>
          <note>
            Anmäldes att följande frågor för skriftliga svar framställts
          </note>
          <note>
            den 10 juni
          </note>
          <note>
            Per Åsling
          </note>
          <note>
            den 11 juni
          </note>
          <note>
            Mats Pertoft
          </note>
          <note>
            Peter Persson
          </note>
          <note>
            Ingela Nylund Watz
          </note>
          <note>
            Maria Ferm
          </note>
          <note>
            Maria Ferm
          </note>
          <note>
            Frågorna redovisas i bilaga som fogats till riksdagens snabbprotokoll
            tisdagen den 18 juni.
          </note>
          <note>
            19 § Anmälan om skriftligt svar på fråga
          </note>
          <note>
            Anmäldes att skriftligt svar på följande fråga inkommit
          </note>
          <note>
            den 11 juni
          </note>
          <note>
            Catharina Bråkenhielm
          </note>
          <note>
            Svaret redovisas i bilaga som fogats till riksdagens snabbprotokoll
            tisdagen den 18 juni.
          </note>
          <note>
            20 § Kammaren åtskildes kl. 20.35.
          </note>
          <note>
            Förhandlingarna leddes
          </note>
          <note>
            /Eva-Lena Ekman
          </note>
        </div>
      </body>
    </text>
  </TEI>
</teiCorpus>
