<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 201112</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 201112</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-201112--25</head>
          <docDate when="2011-10-28">2011-10-28</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2011/12:25
          </note>
          <note>
            Fredagen den 28 oktober
          </note>
          <note>
            Kl. 09:00 - 15:15
          </note>
          <note>
            1 § Anmälan om fördröjda svar på interpellationer
          </note>
          <note>
            Till riksdagen hade inkommit följande skrivelser:
          </note>
          <note>
            Interpellation 2011/12:50
          </note>
          <note>
            Interpellation 2011/12:50 Den uteblivna arbetslinjen
          </note>
          <note>
            Interpellationen kommer att besvaras tisdagen den 22 november
            2011.
          </note>
          <note>
            Skälet till dröjsmålet är tjänsteresor.
          </note>
          <note>
            Rikard Jermsten
          </note>
          <note>
            Interpellation 2011/12:61
          </note>
          <note>
            Interpellation 2011/12:61 Den ekonomiska politiken och arbetslösheten
          </note>
          <note>
            Interpellationen kommer att besvaras tisdagen den 22 november
            2011.
          </note>
          <note>
            Skälet till dröjsmålet är tjänsteresor.
          </note>
          <note>
            Rikard Jermsten
          </note>
          <note>
            2 § Svar på interpellation 2011/12:47 om distributionen av läkemedel
          </note>
          <note type="speaker">
            Anf. 1 Socialminister GÖRAN HÄGGLUND (KD):
          </note>
          <note>
            Herr talman! Kent Persson har frågat mig om jag kommer att vidta
            åtgärder för att försvåra för apotek och läkemedelsdistributörer
            att ingå i samma ägargemenskap. Frågeställaren pekar på att ett
            av de för närvarande två stora partihandelsföretagen är delägare
            i apotekskedjan Kronans Droghandel.
          </note>
          <note>
            Jag vill till att börja med passa på att nämna att Statskontoret
            genomför en omfattande utvärdering av apoteksomregleringen. Frågan
            om hur tillgängligheten till läkemedel påverkats är en av de saker
            som myndigheten särskilt undersöker.
          </note>
          <note>
            Frågan om vertikal integration skulle förbjudas var föremål för
            övervägande redan i Apoteksmarknadsutredningens betänkande. Utredningen
            bedömde att en fullständig vertikal integration av hela kedjan
            läkemedelstillverkning, partihandel och detaljhandel skulle medföra
            ett flertal nackdelar. Man antog för det första att detta skulle
            medföra en risk för ett utestängande av parallellimportörer och
            generikatillverkare från apoteksmarknaden. Vidare skulle detta
            innebära ett försvårande av ett effektivt utbytessystem på apoteken
            och minska incitamenten att tillhandahålla producentoberoende
            läkemedelsinformation. Vad gällde möjligheten till vertikal integrering
            mellan partihandlare och apotek bedömde utredningen emellertid
            att ett förbud mot detta skulle vara oproportionerligt och oförenligt
            med EG-rätten. Utredningens slutsats blev i stället att en möjlighet
            till vertikal integrering skulle ge positiva effekter i form av
            ökad förhandlingsstyrka gentemot läkemedelstillverkarna, vilket
            skulle kunna leda till lägre läkemedelskostnader.
          </note>
          <note>
            Trots möjligheten till alternativa distributionskanaler har läkemedelsdistributionen
            efter omregleringen hitintills i huvudsak skötts av samma två
            partihandlare som före omregleringen. Idén bakom det så kallade
            enkanalssystemet var att de två partihandlarna skulle ligga mellan
            den tidigare monopolisten och läkemedelsindustrin och på så sätt
            förhindra integration bakåt. Vi börjar nu se hur mångfalden på
            apoteksmarknaden även får återverkningar på grossistledet. Frågeställaren
            lyfter själv fram ett exempel på detta. Även Apoteket AB har tagit
            steg i denna riktning. Förhoppningen är att apoteken på detta
            sätt ska öka sin möjlighet att påverka sådant som stopptid för
            beställningar och returer. På detta sätt tror sig apoteken kunna
            förbättra servicen gentemot kunderna.
          </note>
          <note>
            Vad gäller Kent Perssons oro för att mindre apotek inte skulle
            ha möjlighet att bedriva partihandelsverksamhet vill jag påminna
            om att den som erhåller ett partihandelstillstånd har en skyldighet
            att leverera de läkemedel som omfattas av tillståndet till landets
            samtliga öppenvårdsapotek så snart detta kan ske. En ökad mängd
            partihandlare kommer således att medföra större valfrihet även
            för de mindre apoteksaktörerna. För det fall det skulle tillämpas
            förfaranden som strider mot gällande konkurrensrättslig lagstiftning
            har Konkurrensverket möjlighet att vidta åtgärder.
          </note>
          <note>
            Kent Persson lyfter även fram frågan om apotekens tillhandahållandeskyldighet.
            Denna fråga är för närvarande föremål för utredning. Utredaren
            ska kartlägga och analysera om och i så fall vilka problem det
            finns vad gäller leveranser och tillhandahållande av sådana läkemedel
            och varor som omfattas av nu gällande leverans- och tillhandahållandeskyldighet.
            Detta ska göras genom att utredaren undersöker hela distributionskedjan.
            Om det bedöms nödvändigt ska utredaren lämna förslag på författningsändringar.
          </note>
          <note type="speaker">
            Anf. 2 KENT PERSSON (V):
          </note>
          <note>
            Herr talman! Jag får tacka socialminister Göran Hägglund för
            svaret på min interpellation.
          </note>
          <note>
            När vi i riksdagen för drygt två år sedan beslutade om omregleringen
            av apoteksmarknaden var det under vissa förutsättningar. Vi skulle
            öka tillgängligheten till läkemedel. Det skulle ge bättre service,
            bättre tjänsteutbud och låga läkemedelskostnader till nytta för
            konsumenter och det offentliga. Medlet för att detta skulle komma
            till stånd var konkurrensutsättning på en fri marknad.
          </note>
          <note>
            Regeringen har formulerat följande förutsättningar för marknadens
            utformning: Det ska vara likvärdiga villkor oavsett företagsstorlek
            och stabila, förutsägbara och rättssäkra regler. Det var grunden
            för det beslut som låg på riksdagens bord.
          </note>
          <note>
            I maj 2009 ställde jag en fråga till socialministern om de problem
            som eventuellt kunde uppstå när två distributionsföretag av läkemedel
            i Sverige också var tänkta köpare av apotek. Problemet när distribution
            och försäljning ligger i samma händer är just att det kan uppstå
            monopol- eller oligopolsituationer. Det här kallas vertikal integration.
            För två år sedan fick jag svaret att man eventuellt skulle kunna
            se över det här om så blev fallet.
          </note>
          <note>
            I oktober i år publicerade Svenska Dagbladet en artikel om problemen
            på apoteksmarknaden där just vertikal integration var den fråga
            som togs upp. Apoteksföreningen menade att den nya marknaden inte
            var anpassad till distributionsledet som det fungerar i dag. Flera
            apotek påpekade att det endast fanns två distributörer och att
            det inte var bra. En del av de större apotekskedjorna funderade
            också på att starta egna lager och egen distribution.
          </note>
          <note>
            Men ett problem som lyftes upp var att det bara är de stora kedjorna
            som har muskler nog att klara av det, vilket också utredarna påpekade
            inför beslutet i riksdagen. De mindre apoteken har i ett öppet
            brev påtalat situationen och det olyckliga i att de är hänvisade
            till två stycken och att de känner sig misskrediterade i den delen.
          </note>
          <note>
            I svaret på mina frågeställningar säger socialministern att en
            vertikal integrering skulle kunna ge positiva effekter i form
            av ökad förhandlingsstyrka gentemot läkemedelstillverkarna. Men
            det är ju precis tvärtom! Det är de små apoteksbolagen som har
            svårigheter att klara just den problematiken, att kunna få och
            tillhandahålla läkemedel inom utsatt tid, med den 24-timmarsregel
            som finns. Det här har påpekats vid flera tillfällen.
          </note>
          <note>
            Om vi tittar på vad som har hänt senast och de slutrapporter
            som kommit ser vi att apoteksbolagen visar röda siffror. Det gäller
            däremot inte distributörerna, som har tjänat stora pengar under
            den här perioden. Det visar på det problem som jag har tagit upp
            med vertikal integration, att ligger det i samma kedja kan det
            få kostnadskonsekvenser för apoteksbolagen när de ska tillhandahålla
            sina varor och tjänster till kunderna.
          </note>
          <note type="speaker">
            Anf. 3 JONAS SJÖSTEDT (V):
          </note>
          <note>
            Herr talman, ministern, åhörare, kolleger! Om man ser apoteksavregleringen
            ur ett konsumentperspektiv menar jag att den är ett misslyckande.
            Frågar man konsumenterna vad de tycker har graden av nöjda konsumenter
            fallit från mycket höga 95 procent till 77 procent. Det är ett
            rejält fall i förtroendet för apoteksservicen i Sverige sedan
            man privatiserade den. 24 procent av kunderna får vänta mer än
            ett dygn på att få sina receptbelagda mediciner.
          </note>
          <note>
            Det här är ett underbetyg åt privatiseringen av apoteken.
          </note>
          <note>
            Vem är då nöjd med den här privatiseringen? Det verkar som om
            det finns två grupper som är nöjda: regeringen och de ägare som
            försöker tjäna pengar på apoteken. Jag menar att det inte är så
            rimligt, utan det rimliga bör vara att kunderna och medborgarna
            är nöjda med den service som de får.
          </note>
          <note>
            Jag skulle vilja lyfta upp en annan vinkel på frågan om tillgänglighet
            och distribution. Apoteksservice är viktig inte minst i glesbygd.
            År 2013 upphör den förpliktelse som fanns för de stora konglomerat
            som köpte upp apoteken att ge service i glesbygdsapoteken och
            via apoteksombud.
          </note>
          <note>
            Jag kommer själv från ett utpräglat glesbygdslän, Västerbotten.
            Där kan det vara både 10 och 15 mil mellan apoteken. Just i de
            delarna av Västerbotten, i inlandet, bor den äldsta befolkningen
            och den mest vårdbehövande befolkningen, som ofta behöver både
            rådgivning och god hjälp med apoteksservice.
          </note>
          <note>
            Vad händer 2013? Får de här människorna den apoteksservice som
            de behöver? Kommer de att ha tillgång till läkemedel? Det är min
            fråga till ministern.
          </note>
          <note>
            Dessa apotek är säkert ofta inte lönsamma ett och ett, men naturligtvis
            var de lönsamma som en del av ett apoteksmonopol där man som helhet
            kunde erbjuda bra service till alla.
          </note>
          <note>
            Så slås grundtanken på lika service över Sverige för medborgarna
            sönder av en ogenomtänkt avreglerings- och privatiseringspolitik.
          </note>
          <note>
            Detta kan också sättas i ett större jämlikhets- och regionalpolitiskt
            perspektiv. I mitt län Västerbotten kan vi se hur lagen om vårdval
            har lett till etablering av tre nya vårdcentraler i centrala Umeå.
            Där finns länets rikaste, friskaste och yngsta befolkning. Samtidigt
            tvingas landstinget på grund av bland annat kostnaderna för dessa
            etableringar, som får betalas via skattemedel lägga ned ambulansen
            i Åsele och Malå, medan sjukstugan i Sorsele och Dorotea ska läggas
            ned.
          </note>
          <note>
            Så betalas avregleringspolitiken av dem som bor i glesbygden
            och dem som bäst behöver sjukvården. Så glider Sverige isär och
            blir alltmer orättvist genom en ogenomtänkt privatiseringspolitik.
          </note>
          <note type="speaker">
            Anf. 4 JENS HOLM (V):
          </note>
          <note>
            Herr talman! Tack till min kollega Kent Persson, som har väckt
            frågan! Jag tycker att det är en mycket viktig fråga.
          </note>
          <note>
            År 2009 privatiserades den största delen av de statligt ägda
            apoteken i Sverige. Om vi nu ser på vad som har hänt med de apoteken
            ser vi att merparten av de privatiserade apoteken numera ägs av
            riskkapitalister som är baserade i skatteparadis.
          </note>
          <note>
            Jag pratar särskilt om kedjan Apotek Hjärtat, som ägs av riskkapitalisterna
            Altor Fund, baserade på kanalön Jersey. Jag tänker också på Medstop
            Holding, som ägs av Segulah, som också är baserad på kanalön Jersey.
          </note>
          <note>
            Det utmärkande för ett skatteparadis som Jersey är att företagen
            kan placera sig där och då inte behöver betala skatt för de vinster
            som de gör här i Sverige. Ett annat utmärkande drag är också att
            insynen försvinner helt och hållet.
          </note>
          <note>
            Apoteken var tidigare en statlig verksamhet. De skattepengar
            som vi lade in i verksamheten kunde vi vara relativt säkra på
            kom ut i form av god samhällsservice till svenskarna. Vi kunde
            också granska verksamheten utan och innan. Men det kan vi inte
            nu längre, för en stor del av de privatiserade apoteken.
          </note>
          <note>
            Privatiseringen av apoteken är tyvärr inget undantag utan följer
            ett generellt mönster för utförsäljningar och privatiseringar
            i Sverige. Om vi tittar på hur det ser ut inom skolan, inom sjukvården
            och inom äldreomsorgen ser vi samma sak där: Riskkapitalbolagen
            köper upp kedja efter kedja, skola efter skola, vårdcentral efter
            vårdcentral. De tar skattepengarna, och de tar vinsterna och flyttar
            dem till skatteparadis, till exempel kanalöarna Jersey och Guernsey.
          </note>
          <note>
            Jag tycker att det är väldigt allvarligt. Jag tycker att det
            är ett oansvarigt sätt att använda svenska skattebetalares pengar
            på.
          </note>
          <note>
            Därför vill jag fråga vad Göran Hägglund anser om detta. Anser
            du att apotek och andra välfärdsinrättningar ska ägas av riskkapitalister?
            Är det det mest optimala sättet att hantera samhällsservice på?
          </note>
          <note>
            Om ministern inte anser det vill jag förstås veta vilka åtgärder
            regeringen kommer att vidta för att se till att skattepengar inte
            hamnar i skatteparadis. Jag vill också veta vilka åtgärder regeringen
            vidtar för att se till att vi får full insyn i de apoteksbolag
            som nu är placerade i skatteparadis.
          </note>
          <note type="speaker">
            Anf. 5 Socialminister GÖRAN HÄGGLUND (KD):
          </note>
          <note>
            Herr talman! Det var väldigt många frågor. Jag vill först repetera
            lite om bakgrunden till den reform som vi har genomfört.
          </note>
          <note>
            Vi hade en situation i Sverige med ett enda företag, ett monopol
            som var statligt. Det fungerade halvbra, får man säga. Det fanns
            en del brister som jag tror att också interpellanten och kollegerna
            kan se. Vad som höll på att hända i Sverige var inte att vi fick
            fler nya apotek, utan vi fick färre apotek, och de apotek som
            försvann var i stor utsträckning glesbygdsapotek. Vi hade inte
            en positiv utveckling med fler apotek, utan det var tvärtom.
          </note>
          <note>
            Vad har då hänt sedan vi omreglerade marknaden? Det viktiga var
            att åstadkomma en ökning av tillgängligheten och få en bättre
            service till oss som medborgare. Har vi fått det? Ja, när vi nu
            summerar så här långt kan vi se att det har tillkommit över 300
            nya apotek i Sverige. Det har inneburit att den genomsnittliga
            öppettiden för apoteken i Sverige har ökat med några timmar per
            vecka.
          </note>
          <note>
            Öppettiderna har ökat, och vi har fått fler apotek. Är det bra
            eller dåligt? Många av oss tycker att det är bra att de apotek
            som tidigare i en monopolsituation låste dörren under lunchtid
            och stängde tidigt på kvällen nu i stället håller öppet när människor
            har en möjlighet att komma till apotek. Stressade småbarnsföräldrar
            kan kila dit under lunchrasten på jobbet för att ta ut de mediciner
            som barnen behöver, den som önskar kan göra ett besök direkt efter
            jobbet i stället för att vänta till nästa dag och så vidare.
          </note>
          <note>
            Vi har också öppnat upp marknaden för receptfria läkemedel, så
            att sådana läkemedel kan säljas i andra sammanhang än där det
            finns utbildad personal. Är det bra eller dåligt? Ja, vi har varit
            mycket noggranna med säkerheten och sagt att det gäller vissa
            receptfria läkemedel inte alla. Vi kan se att tillgängligheten
            har ökat när det gäller nässprej och värktabletter, vilket förstås
            är väldigt bra.
          </note>
          <note>
            Monopolets tid är förbi. Vi har fler aktörer. Vi har fått fler
            apotek, och vi har fått längre öppettider. Det är viktigt för
            servicen i Sverige.
          </note>
          <note>
            För att sedan börja med det Kent Persson tog upp: Jag hänvisade
            till vad utredningen sade beträffande vertikal integrering. Det
            var alltså inte vad jag påstod rätt ut i luften, utan jag hänvisade
            till de slutsatser som utredningen kom fram till på sin tid.
          </note>
          <note>
            Detta är något som ska följas noggrant. Jag vill påminna om att
            den som har tillstånd att bedriva partihandel med läkemedel ska
            leverera de läkemedel som omfattas av tillståndet till öppenvårdsapoteken.
            Det ska ske så snart som möjligt, och det är Läkemedelsverket
            som ansvarar för tillsynen.
          </note>
          <note>
            Konkurrensverket har naturligtvis också en roll att spela, precis
            som på varje annat område, om någon missbrukar en dominerande
            ställning. Det är inte förbjudet att vara dominerande, men det
            är förbjudet att missbruka en dominerande ställning. Där är Konkurrensverket
            ansvarigt.
          </note>
          <note>
            Jag vill också påminna om att flera andra utredningar följer
            och tittar på effekterna på apoteksmarknaden. Hittills har vi
            i allt väsentligt kunnat se positiva effekter. Jag ska återkomma
            till det i ett senare inlägg.
          </note>
          <note type="speaker">
            Anf. 6 KENT PERSSON (V):
          </note>
          <note>
            Herr talman! Jag tackar för svaret. Tillgängligheten har möjligtvis
            ökat i storstadsområdena, inte i hela Sverige. Så är inte fallet.
            Jag kan se till min hemkommun. Där upplevs det inte som att tillgängligheten
            har ökat när det gäller läkemedel.
          </note>
          <note>
            Vi kan titta lite grann på den oro som mindre apotek har inför
            den här situationen. De upplever faktiskt att det är problem när
            det finns två dominerande distributörer som står för 95 procent
            av distributionen av läkemedel. De har i ett öppet brev påpekat
            det här. Självklart blir det problem om de har problem när de
            ska förhandla om priser och också när de ska få sina läkemedel.
            Det är det som jag tog upp redan för två år sedan och som jag
            tar upp nu, det som kallas vertikal integration.
          </note>
          <note>
            Är då lösningen att det blir fler? Ja, så kan det ju bli. Men
            det är faktiskt de större apotekskedjorna som nu planerar att
            starta egna distributions- och lagerlokaler. Det påverkar givetvis
            inte de mindre apoteksbolagens möjligheter att förbättra sin situation.
            Det kan snarare ses som att man permanentar en redan dålig situation.
          </note>
          <note>
            Man ska också komma ihåg det jag sade inledningsvis. Apoteksbolagen
            visar röda siffror i dag, de allra flesta, men inte distributörerna.
            De gör faktiskt miljonvinster på sin verksamhet. Är de då kopplade
            till försäljarna förstår man att det kan finnas problem.
          </note>
          <note>
            Det är riktigt att Konkurrensverket tittar på det här, men de
            tittar ju på alla verksamheter av den här typen.
          </note>
          <note>
            När vi pratar om apotek och apoteksverksamhet tror jag att det
            är viktigt att förstå att det är kopplat till sjuk- och hälsovård.
            Det måste finnas ett mervärde för kunden när man går till ett
            apotek. Det kan inte vara så att mervärdet ligger i att pytsa
            ut vinster som ska gå till ägarna, ofta i skatteparadis, som vi
            nu har hört. Den här kopplingen måste vara klar och tydlig.
          </note>
          <note>
            Nu har vi en situation där vi har en omreglering och en utförsäljning
            av apotek. Då måste det här fungera på ett så bra sätt som möjligt,
            så att man lever upp till intentionerna om tillgänglighet, leveranssäkerhet
            och låga kostnader. Gör man inte det har mycket fallit av det
            som man säger sig vilja uppnå med konkurrensutsättning.
          </note>
          <note>
            Det finns erfarenheter av omregleringar och avregleringar av
            olika marknader. Jag tänker på elmarknaden, järnvägen och så vidare.
            Ökad konkurrens har inte lett till lägre priser och bättre tillgänglighet,
            utan det är snarare tvärtom.
          </note>
          <note>
            Man brukar många gånger hänvisa till telemarknaden, att det har
            blivit billigare och bättre, och det är sant. Men nu i förlängningen
            kan vi också se att i jakten på vinsten blir kunder utan telefoni
            i delar av landet. Det finns en risk här också att behov av vinster
            kommer att leda till en omstrukturering på marknaden som gör att
            mindre apotek, oftast de som inte är lönsamma, kommer att försvinna.
            Det är egentligen logiskt om man ska ha en verksamhet som är privatiserad
            på det här sättet.
          </note>
          <note type="speaker">
            Anf. 7 JONAS SJÖSTEDT (V):
          </note>
          <note>
            Herr talman! Göran Hägglund nämnde att det gamla apoteksbolaget
            var långt ifrån perfekt. Det är väldigt lite här på jorden som
            är helt perfekt. Men kunderna var nöjda. Det var en betrodd samhällsinstitution
            som människor litade på. Nu har kundernas nöjdhetsgrad fallit
            dramatiskt.
          </note>
          <note>
            Vi kan stå här och tycka att det är bra eller dåligt, men när
            kunderna, svenska folket, säger att det blev sämre menar jag att
            regeringen måste ta det till sig. Då räcker det inte med att apoteken
            ligger vägg i vägg på Östermalm för att säga att det här var en
            bra reform, utan då krävs det lite mer för att vara nöjd.
          </note>
          <note>
            Jag skulle vilja återkomma till min fråga. Jag vet att det var
            många frågor, och jag förutsätter att Göran Hägglund nu kommer
            tillbaka med svaret. Vad händer 2013 när man inte längre är förbunden
            att driva apoteken i glesbygd? Kan ministern garantera att kunderna
            i Norrlands inland, som behöver apoteket, kommer att få sin service?
            Eller kommer det att bli ytterligare en spik i kistan för inlandet?
            Kommer det att flytta bort, som så mycket annat? Kan man bo kvar
            om det inte finns grundläggande samhällsservice? Hur intresserade
            är de här riskkapitalbolagen, som räknar höga vinstmarginaler
            och hög vinst på insatt kapital, av att äldre människor i Sorsele,
            Dorotea eller Åsele ska få sina mediciner i tid? Inte ett dyft,
            skulle jag vilja säga. Det är inte därför de är i den här branschen.
            De är här för att tjäna snabba och säkra pengar. Samhällsintresset
            kan ju ta det här ansvaret att alla ska ha god och lika service.
            Risken är då att staten får agera städgumma och i slutändan garantera
            servicen där den inte är lönsam. Då har de privata återigen fått
            plocka russinen ur vinstkakan med alliansregeringens politik.
          </note>
          <note type="speaker">
            Anf. 8 JENS HOLM (V):
          </note>
          <note>
            Herr talman! Jag noterar att jag inte fick något svar på mina
            frågor tidigare från socialministern. Jag hoppas att jag får det
            nu, och för att vara riktigt säker vill jag förtydliga vad jag
            verkligen vill ha svar på.
          </note>
          <note>
            En stor del av de privatiserade apoteken ägs nu av två riskkapitalbolag
            som är baserade i skatteparadis. Tycker socialministern att det
            är optimalt? Är det här ett ansvarsfullt sätt att hantera svenskarnas
            resurser de här bolagen gör ju stora vinster, och de betalar inte
            skatt i Sverige? Om socialministern inte tycker det tycker jag
            att han ska presentera vilka åtgärder regeringen tänker vidta
            för att se till att företag inte kan göra vinster på det som är
            välfärd och sedan flytta dessa till anonyma skatteparadis.
          </note>
          <note>
            När de här två stora apotekskedjorna är baserade på kanalön Jersey
            innebär det att insynen för oss alla helt och hållet försvinner.
            Hur kommer socialministern att verka för att vi ska få full insyn,
            så att vi har samma insyn i den här verksamheten som vi hade tidigare?
          </note>
          <note type="speaker">
            Anf. 9 Socialminister GÖRAN HÄGGLUND (KD):
          </note>
          <note>
            Herr talman! Jag ska försöka, även om det kanske blir något osammanhängande,
            att beta av en del av de frågor och resonemang som har förts fram
            här.
          </note>
          <note>
            Först och främst skulle jag kanske vilja beklaga att Jens Holm
            och Kent Persson inte synkade sina inlägg inför den här debatten.
            Kent Persson lägger ned mycket möda på att beskriva svårigheten
            för företagen och att många av apoteksföretagen presenterar röda
            siffror, medan Jens Holm beskriver hur man badar i närmast orimligt
            lättförtjänta pengar från Sverige på diverse skumma öar.
          </note>
          <note>
            De här två linjerna funkar inte riktigt tillsammans. Antingen
            går det jättedåligt för dem, och då kan de knappast bada i pengar
            på kanalöarna, eller så har de svarta siffror och badar i pengar
            på kanalöarna. Det kan inte vara på det sätt som beskrivs just
            nu.
          </note>
          <note>
            När det gäller det som Jonas Sjöstedt tar upp som handlar om
            kundnöjdheten finns det något som heter Svenskt Kvalitetsindex.
            Undersökningar görs årligen. Där har apoteksföretagen mycket höga
            betyg. Jag tycker egentligen inte att det är särskilt konstigt.
            Precis som Jonas Sjöstedt beskrev har svenska folkets förtroende
            för apoteken, eller vi ska kanske säga apotekens välutbildade
            personal, varit utomordentligt högt, och det är utomordentligt
            högt.
          </note>
          <note>
            Det är otroligt professionella medarbetare med en avancerad utbildning
            som står för mycket av trygghet för enskilda människor som behöver
            samtala om sin medicinska situation, läkemedlens roll, biverkningar
            och annat. Det är väldigt viktiga personer i Välfärdssverige.
            Det förtroendet för de naturligtvis med sig på en marknad som
            är omreglerad, där det kan finnas flera aktörer. Personalen är
            förstås den viktigaste resursen de här företagen har. Det visar
            sig också i de förtroende- och kvalitetsmätningar som görs att
            apoteken ligger väldigt långt framme.
          </note>
          <note>
            När vi nu ser att antalet apotek ökar uppkommer en situation
            som kommer att kräva en del intresse. Det handlar om att vi riskerar
            att få en personalbrist, att vi inte har tillräckligt med kunniga
            medarbetare i form av utbildade farmaceuter, apotekare och receptarier.
            Det är ett problem för de här företagen, och där måste vi samverka
            för att kunna få fler.
          </note>
          <note>
            Vi har fått över 300 nya apotek. Också på orter som aldrig tidigare
            har haft apotek öppnar nu sådana, och det är naturligtvis en väldig
            framgång. Hittills har det inte försvunnit några apotek från de
            orter som skulle kunna vara utsatta, och det är också viktigt
            att säga att när man frågar branschens företrädare är det inte
            så att det finns något självklart samband mellan en orts storlek
            och lönsamheten. En liten ort har alltså inte med nödvändighet
            ett apotek som är olönsamt och en stor ort apotek som är lönsamma,
            utan det ser olika ut. Många av de riktigt lönsamma apoteken ligger
            i landsorten och gör väldigt bra resultat.
          </note>
          <note>
            Jonas Sjöstedt undrar vad som händer 2013. Vi kommer naturligtvis
            att förbereda oss för det här och kommer att presentera nya förslag
            på området. Exakt hur det ska se ut kan jag inte säga i dag, men
            vi följer utvecklingen mycket noggrant. Vi är angelägna om, och
            jag tror att vi alla i kammaren är angelägna om, att människor,
            var de än finns, på ett rimligt sätt ska kunna få tillgång till
            sina läkemedel. Det är viktigt inte minst för våra äldre medborgare.
          </note>
          <note>
            Jens Holm resonerar om insynen. Jag tycker att det är lite tråkigt
            att vi ägnar så mycket tid åt att diskutera ägarförhållandena
            i stället för kvaliteten i leveransen av läkemedel. Kvaliteten
            i kontakten mellan personal och medborgare är den viktigaste frågan,
            tycker jag.
          </note>
          <note type="speaker">
            Anf. 10 KENT PERSSON (V):
          </note>
          <note>
            Herr talman! Göran Hägglund behöver inte oroa sig för att Jens
            Holm och jag inte pratar ihop oss. När jag talade om vinsterna
            i apoteken sade jag att det var några av apoteksbolagen som visade
            röda siffror. Det finns en del som gör vinster, och en del av
            dem är riskkapitalbolag. Det är den problematiken som vi tog upp
            i den delen.
          </note>
          <note>
            Faktum kvarstår att nästan 100 procent av distributionen sköts
            av två distributörer. Bara misstanken om att det skulle kunna
            finnas någon form av jävsförhållanden i detta, att man missgynnar
            konkurrenter och gynnar sina egna, gör att vi har anledning att
            vara uppmärksamma på hur utvecklingen kommer att bli.
          </note>
          <note>
            Jag tog upp detta för två år sedan, och det finns anledning att
            ta upp det även i dag, för det har inte förbättrats. Det har i
            princip inte kommit in fler distributörer som har gjort att verksamheten
            upplevs som bättre. Framför allt de mindre apoteksbolagen upplever
            det i dag som besvärande att förhandla, och de tycker sig också
            bli missgynnade. Det är mot den bakgrunden jag har ställt frågan
            om socialministern är beredd att göra någonting för att det här
            inte ska vara verkligheten även i framtiden. Bara misstanken gör
            ju att man sätter marknaden ur spel.
          </note>
          <note>
            Jag har också sagt att det är viktigt att se och förstå apotekens
            roll i hälso- och sjukvården, att det är kunden som måste stå
            i centrum och att det måste vara ett mervärde för kunden. I dag
            upplevs det här från apoteksbolagen som en möjlighet att göra
            snabba vinster, och det får aldrig bli så att de står emot varandra.
          </note>
          <note type="speaker">
            Anf. 11 Socialminister GÖRAN HÄGGLUND (KD):
          </note>
          <note>
            Herr talman! Kent Perssons beskrivning att det handlar om två
            distributörer stämmer förstås, och så har det traditionellt varit
            i Sverige. Jag vet inte om Kent Persson är bekymrad över att det
            är för många eller att det är för få. Det här är något som vi
            i någon utsträckning bestämmer genom det sätt på vilket området
            är reglerat. Vi har en ordning som gör det möjligt för fler att
            komma till. Det gör det inte omöjligt för den som vill lägga ned
            att försvinna, men själva idén måste vara att det finns aktörer
            på det här området som på ett effektivt och ändamålsenligt sätt
            ser till att vi får tillgång till läkemedel på den svenska marknaden.
            Detta håller vi ögonen på hela tiden.
          </note>
          <note>
            Det här följs upp genom våra myndigheter och de utvärderingar
            som görs och har gjorts. Hittills har vi fått ett gott betyg för
            det vi gör. Men vi följer detta hela tiden och är ödmjuka inför
            komplexiteten. Det vi har gjort har varit stort och omfattande
            och kan leda till oönskade effekter om någonting går fel, och
            därför är det väldigt viktigt med ansvariga politiker och myndigheter
            i det här sammanhanget för att säkerställa just det Kent Persson
            säger, nämligen att använda företagen i medborgarnas tjänst, det
            vill säga att se till att vi har tillgång till rätt läkemedel
            och kvalificerad rådgivning över hela landet till alla människor
            som är beroende av sina mediciner.
          </note>
          <note>
            Överläggningen var härmed avslutad.
          </note>
          <note>
            3 § Svar på interpellation 2011/12:28 om de statliga företagens
            roll vid byggnation av ny kärnkraft
          </note>
          <note type="speaker">
            Anf. 12 Statsrådet ANNA-KARIN HATT (C):
          </note>
          <note>
            Herr talman! Jonas Sjöstedt har frågat näringsministern om statliga
            energiföretag som Vattenfall ska avstå från att använda sitt kapital
            för att bygga nya reaktorer, och vilka näringsministerns avsikter
            är i denna fråga.
          </note>
          <note>
            Arbetet inom regeringen är så fördelat att det är jag som ska
            svara på interpellationen.
          </note>
          <note>
            Principen om att kärnkraften ska stå på egna ben utan subventionering
            gäller lika för alla företag, såväl statligt som privat ägda.
            När alliansregeringen tog initiativ till denna princip var det
            självklart att den skulle gälla lika för både Vattenfall och dess
            privat ägda konkurrenter. Frågan om hur Vattenfall investerar
            i ny kraftproduktion är en fråga för bolagets styrelse och operativa
            ledning. Sådana beslut ska fattas utifrån affärsmässiga överväganden.
            Vattenfall ska inte ha andra spelregler än övriga kraftbolag.
            Regeringen kommer med andra ord varken att tvinga eller hindra
            Vattenfall att investera i kärnkraft såvida de uppfyller villkoren
            för att få tillstånd.
          </note>
          <note type="speaker">
            Anf. 13 JONAS SJÖSTEDT (V):
          </note>
          <note>
            Herr talman! Jag vill först tacka minister Hatt för ett väldigt
            tydligt svar. Det är inte alltid man får det, men den här gången
            fick jag det. Vi hade ett flertal debatter i går med Lena Ek,
            och då var vi möjligen förvirrade på en högre nivå när vi gick
            härifrån. Vi fick inte mycket till besked.
          </note>
          <note>
            Nu fick vi det. Tyvärr fick jag fel svar jämfört med det jag
            hade hoppats på, därför att det innebär i praktiken att även om
            staten på papperet inte kan gå in och ekonomiskt gynna nya reaktorer
            i Sverige kan statliga företag alltså staten indirekt göra det.
            Jag tycker att det rimmar illa med det som Centerpartiet ofta
            har hävdat, att här ska staten inte bidra till att bygga ny kärnkraft.
            Beskedet är egentligen att svenska staten via sina bolag får bidra
            till att bygga ny kärnkraft. Jag menar att det är ett misstag
            och att staten ska ha en uppfattning om hur de statliga bolagen
            används i energipolitiken.
          </note>
          <note>
            Om man ser på vad som har väglett Vattenfalls investeringar i
            ny energi de senaste åren blir man en smula bekymrad. Man har
            med sömngångaraktig säkerhet satsat på gammaldags energislag;
            i Tyskland lägger man ned kärnkraften som Vattenfall har köpt.
            Man har satsat på dyra energislag och gjort betydande förluster
            till exempel i de holländska affärerna. Man har satsat på miljöfarliga
            energislag som kolbrytning och koleldning i Tyskland.
          </note>
          <note>
            Mot den bakgrunden blir man lite orolig för att Vattenfall ska
            göra ytterligare en felinvestering och satsa på nya svenska kärnkraftsreaktorer.
            Det verkar nästan ligga i företagets policy att göra den typen
            av misstag i sina investeringar.
          </note>
          <note>
            Här menar jag att staten borde gå in med ägardirektiv. Vänsterpartiet
            har föreslagit sådana tydliga ägardirektiv till Vattenfall, där
            det är förnybar energi och satsningar i Sverige som prioriteras.
          </note>
          <note>
            Jag skulle vilja fråga ministern: Är det inte dags att gå in
            och styra upp Vattenfall och prioritera det förnybara? Det är
            faktiskt en politisk fråga som regeringen ansvarar för.
          </note>
          <note>
            Sedan är det så att svenska staten har satsat på ny kärnkraft
            ganska nyligen. Svensk Exportkredit, SEK, gick in med 1 miljard
            i den finska reaktor som nu byggs i Olkiluoto. 1 miljard svenska
            skattepengar går till att bygga ny kärnkraft i Finland. Hur ser
            ministern på det? Är det rätt? Är det så att energiöverenskommelsen
            gör att man inte får satsa statliga pengar i Sverige men att det
            går bra att använda statliga pengar till att bygga ny kärnkraft
            i Finland?
          </note>
          <note>
            Vi har en ny reaktor på gång i Finland, i Pyhäjoki som ligger
            bara 16 mil från Skellefteå. Många i min hembygd Västerbotten
            är bekymrade över att få en kärnkraftsreaktor så nära sin hembygd.
            Kan ministern tänka sig att vi går in med statliga pengar via
            SEK även i reaktorn i Pyhäjoki eller kan ministern ge besked om
            att det inte får ske att vi bygger kärnkraft i Sveriges närhet
            med svenska statliga pengar? Jag menar att budskapet ska vara
            att vi inte ska satsa statliga pengar i kärnkraft vare sig i Sverige
            eller i Finland.
          </note>
          <note>
            I grunden handlar det om att vi har en unik chans att bygga ett
            hållbart energisystem, att bygga ut vindkraften, att satsa på
            bioenergin, att modernisera vattenkraften och att spara på elförbrukningen.
            Då behöver vi ingen kärnkraft. Men då måste vi ha en regering
            som har en sådan politik och som använder sina egna resurser till
            det förnybara och inte enbart satsar på ett utdöende energislag
            som är miljöfarligt, som inte är förnybart och som i dag faktiskt
            är dyrare än de miljövänliga konkurrenterna.
          </note>
          <note type="speaker">
            Anf. 14 JENS HOLM (V):
          </note>
          <note>
            Herr talman! Detta är ännu en viktig interpellation i en viktig
            fråga. Som jag tolkar ministerns svar kan alltså Vattenfall gå
            in och bygga nya reaktorer. Det tycker jag är mycket märkligt.
            Jag tycker att det säger någonting om regeringen, nämligen att
            vi här har ett statligt ägt företag men att man inte visar något
            större intresse för att bestämma vad det företaget egentligen
            ska göra.
          </note>
          <note>
            Är det så att vi har en överenskommelse eller att regeringen
            och riksdagen har beslutat att inga statliga pengar ska gå till
            byggande av kärnkraft borde väl det vara helt avgörande för ett
            av våra största gemensamt ägda företag i det avseendet, nämligen
            att statliga Vattenfalls pengar inte ska gå till byggandet av
            några nya reaktorer.
          </note>
          <note>
            Jag tycker också att det Jonas Sjöstedt nämnde, att Svensk Exportkredit
            har gått in med ungefär 1 miljard kronor till byggandet av den
            nya reaktorn i Olkiluoto i Finland, är ett exempel på att det
            i praktiken inte stämmer att statliga pengar inte ska gå till
            byggande av ny kärnkraft. Det går statliga pengar dit redan nu.
          </note>
          <note>
            Jag undrar också över den kabel som Svenska Kraftnät har byggt
            över till Olkiluoto från den svenska kusten. Det är väl statliga
            pengar som går till att bygga en kabel för att binda ihop två
            kärnkraftverk. Det är också en form av statlig subvention.
          </note>
          <note>
            Jag skulle vilja se en mycket tydligare styrning från regeringens
            sida i den här frågan. Centerpartiet har här verkligen chansen
            eftersom det är ni som sitter på det departement som verkligen
            bestämmer över de här frågorna.
          </note>
          <note>
            Jag tror också att det är ministerns och Centerpartiets genuina
            åsikt att några statliga pengar inte ska gå till byggandet av
            ny kärnkraft. Men då får man verkligen se till att det blir på
            det sättet och i synnerhet se till att de gemensamt ägda företag
            som vi har verkligen gör sitt jobb och investerar i det förnybara.
          </note>
          <note>
            Om man vill att Vattenfall ska investera i det förnybara, den
            framtida energin, måste man faktiskt ändra i Vattenfalls ägardirektiv.
            Det var precis det som Jonas Sjöstedt tog upp här tidigare. Då
            får man lägga fram konkreta förslag som säger att de framtida
            investeringarna inte ska gå till fossil energi. De ska inte gå
            till kärnkraft, utan de ska endast gå till den förnybara energin.
            Det är Vänsterpartiets politik. Uppenbarligen är det inte Centerpartiets
            eller regeringens politik.
          </note>
          <note type="speaker">
            Anf. 15 KENT PERSSON (V):
          </note>
          <note>
            Herr talman! Vi har i kammaren de senaste åren debatterat kärnkraften
            åtskilliga gånger. Jag har stått i den här talarstolen och debatterat
            med din företrädare också.
          </note>
          <note>
            Inför det senaste beslutet och energiöverenskommelsen mellan
            allianspartierna, som också blev riksdagens beslut, fanns det
            en skrivning. Det var att inga subventioner, varken direkta eller
            indirekta, får förekomma vid byggande av eventuellt ny svensk
            kärnkraft.
          </note>
          <note>
            Regeringen skulle återkomma till riksdagen och redovisa vad det
            här betydde. Nu har det gått en tid, ett och ett halvt år, och
            ännu har ingen redovisning kommit. Min fråga till ministern är:
            När kan vi förvänta oss att få en redovisning av vad som menas
            med det beslutet?
          </note>
          <note type="speaker">
            Anf. 16 Statsrådet ANNA-KARIN HATT (C):
          </note>
          <note>
            Herr talman! Energiöverenskommelsen innebär mer än någonting
            annat en kraftfull satsning på både förnybar energi och energieffektivisering.
            Det är inte, tvärtemot vad som här hävdas, någon satsning på kärnkraften.
            Tvärtom har regeringen väldigt tydligt uttalat i energiöverenskommelsen
            att kärnkraften faktiskt måste stå på egna ben, att den inte kan
            räkna med någon form av subventioner.
          </note>
          <note>
            Förra vintern såg vi återigen hur elpriset skenade så fort kärnkraften
            fick driftstörningar och inte kunde producera som normalt. För
            mig och alliansregeringen är det helt uppenbart att Sverige behöver
            bryta sitt beroende av kärnkraften och vattenkraften. Det gör
            vi nu genom att bygga ut ett starkt och tydligt tredje ben av
            förnybar energi i elproduktionen.
          </note>
          <note>
            Energiöverenskommelsen resulterade alltså inte i minskad andel
            förnybar energi utan tvärtom i att regeringen kunde höja målet
            och öka takten i utbyggnaden av den förnybara energin genom att
            gå från 17 terawattimmar till 25 terawattimmar förnybar el. Till
            2020 ska Sverige dessutom ha uppnått 50 procent förnybart i hela
            energisystemet. Det är mer än något annat land i Europa.
          </note>
          <note>
            Mer än någonting annat var energiöverenskommelsen en överenskommelse
            om att satsa på förnybar energi och energieffektivisering. Det
            är också det som nu sker. Det som sker är en rekordsnabb utbyggnad
            av den förnybara energin i Sverige. Bara de senaste tolv månaderna
            har vindkraften, för att ta ett enda exempel, tillfört 5 terawattimmar
            ny förnybar el till det svenska energisystemet, vilket i grunden
            är väldigt bra.
          </note>
          <note>
            Staten har en väldigt tydlig uppfattning om hur de statliga bolagen
            ska agera, det vill säga att vi sätter upp ett regelverk som gäller
            lika för de bolag som vi själva äger och för deras konkurrenter.
            Det är ett ansvarsfullt sätt att hantera lagstiftningsmakten.
            Det är så vi måste agera när staten äger bolag på en konkurrensutsatt
            marknad.
          </note>
          <note>
            Däremot har regeringen alldeles nyligen, för bara något år sedan,
            förtydligat Vattenfalls ägardirektiv med att man ska vara en ledande
            del och vara med i energiomställningen, inte bara i Sverige utan
            också i Europa. I övrigt är Vattenfall ett bolag som styrs av
            finansmarknadsministern. Vill Jonas Sjöstedt och andra diskutera
            just ägardirektiven får ni gärna göra det tillsammans med finansmarknadsministern.
          </note>
          <note>
            För Sverige är det otroligt viktigt att vi har tydliga och stabila
            spelregler för energiproduktionen. För mig är det arbete som vi
            nu gör i Regeringskansliet prioriterat. Vi går nu igenom alla
            regelverk för att säkerställa att det inte finns några underliggande
            subventioner till kärnkraften. Jag kan inte säga när det arbetet
            kommer att vara klart eller vad det kommer att landa i, men jag
            kan försäkra Jonas Sjöstedt, Jens Holm och Kent Persson att jag
            kommer att återkomma till riksdagen så fort den genomgången är
            färdig.
          </note>
          <note type="speaker">
            Anf. 17 JONAS SJÖSTEDT (V):
          </note>
          <note>
            Herr talman! Anna-Karin Hatt säger att Vattenfall inte är hennes
            bord. Så är det naturligtvis i formell mening. Men om man är ansvarig
            för energifrågorna bör man ha en åsikt om policy och kunna prata
            för hela regeringen. Vi äger ett av Europas största energibolag
            och en av Europas största utsläppare av koldioxid. Det är rimligt
            ur politiskt hänseende att tala om det.
          </note>
          <note>
            Vattenfall har gjort en rad felinvesteringar ur både miljösynpunkt
            och ekonomisk synpunkt. Därför menar jag att de nya ägardirektiven
            inte imponerar. Vattenfall fortsätter att göra dåliga affärer.
            Direktiven borde skärpas ytterligare. Det är orimligt att säga
            att en energiöverenskommelse som innebär att man får bygga tio
            nya kärnkraftsreaktorer är en stor satsning på det förnybara.
            Det är ett historiskt nederlag för Centerpartiet att ha gått med
            på att bygga en ny generation kärnkraft som kan binda fast oss
            i denna ohållbara energiform i många årtionden framöver.
          </note>
          <note>
            Effekterna av detta innebär en ännu större avfallsmängd som vi
            ännu inte riktigt vet hur vi ska ta hand om. Trycket på uranbrytning
            i Sverige denna miljöfarliga verksamhet kommer att öka. Med viss
            rätt. Om man tar miljörisken att ha kärnkraft bör man rimligen
            också ta miljörisken att ha uranbrytning. Överenskommelsen är
            bara att beklaga.
          </note>
          <note>
            Inte heller ligger Sverige i framkant med de förnybara alternativen.
            Vi har 4 terawattimmar vindproduktion i Sverige i dag. Tyskland
            har 40. Egentligen är förutsättningarna bättre i Sverige än i
            Tyskland. Sverige skulle kunna gå före och ha ett hundraprocentigt
            förnybart elproduktionssystem och dessutom exportera el utifrån
            systemet. Då tål vi inte en ny felsatsning på kärnkraft när alternativen
            ligger mitt framför oss.
          </note>
          <note>
            Det kan vidtas enkla åtgärder, till exempel att införa nettoinmatning
            på elnätet eller att kompensera för effekten av uttagsbeskattningen
            för vindkraftskooperativ för att få fart på den småskaliga elproduktionen
            i Sverige. Men det sker inte. Man pratar bara om det. Det händer
            egentligen inte. Det är mycket skrik för lite ull när det gäller
            satsningarna på alternativen.
          </note>
          <note>
            Svaret är att staten via Vattenfall kan satsa på att bygga ny
            kärnkraft i Sverige. Det är en besvikelse, men det är åtminstone
            ett tydligt svar. När det gäller det finska exemplet har vi inte
            fått något svar från ministern. Jag har en fråga om den reaktor
            som nu planeras i Pyhäjoki. När det gäller reaktorn i Olkiluoto
            finns svenska pengar med via Svensk Exportkredit. Kan ministern
            här göra klart att det inte blir fråga om detta, att här blir
            det absolut stopp för Svensk Exportkredit att gå in med några
            som helst pengar i Pyhäjokireaktorn?
          </note>
          <note type="speaker">
            Anf. 18 JENS HOLM (V):
          </note>
          <note>
            Herr talman! Anna-Karin Hatt säger att samma regler ska gälla
            för statliga Vattenfall som för alla andra energibolag. Vi borde
            väl vilja något mer med de företag som vi äger tillsammans än
            att de bara ska göra exakt samma sak som Fortum, Eon och de andra
            jättarna på marknaden. Vi borde väl vilja att Vattenfall ska vara
            en av de drivande krafterna i omställningen av Sverige till ett
            land där vi i framtiden inte släpper ut några växthusgaser över
            huvud taget. Om man vill det måste man ändra i ägardirektiven.
            Även om det inte ligger exakt på Anna-Karin Hatts bord borde det
            vara något som hon driver på i regeringen. Man borde se till att
            Vattenfall i framtiden inte investerar en krona alls i fossil
            energi och att de framtida investeringarna inte går till byggandet
            av några nya reaktorer.
          </note>
          <note>
            Anna-Karin Hatt säger att det går så bra med förnybar energi
            i Sverige. Det är en sanning med modifikation. Om vi ser oss runt
            i världen ser vi att andra länder ligger långt före oss. Jonas
            Sjöstedt tog upp exemplet med Tyskland, som har tio gånger mer
            vindkraft än Sverige. Danmark får en femtedel av sin elförsörjning
            från vindkraften. Solenergin ska vi inte prata om. Där händer
            absolut ingenting i Sverige!
          </note>
          <note>
            Ni lovade i ert så kallade jobbmanifest inför valet att ni skulle
            införa nya stödsystem för solelen och solvärmen. Det ni gör nu
            är att ta bort stödsystemen för solvärmen. Inom kort kommer de
            också att försvinna för solelen. Det är att svika vad ni lovade
            i valrörelsen.
          </note>
          <note type="speaker">
            Anf. 19 Statsrådet ANNA-KARIN HATT (C):
          </note>
          <note>
            Herr talman! Vattenfall har det tydliga uppdraget i de nya ägardirektiven
            som kom för något år sedan att bidra till energiomställningen
            i Europa. Det är ett vidgat uppdrag jämfört med de ägardirektiv
            som Vattenfall hade förut, som ensidigt fokuserade på Vattenfalls
            roll i det svenska energisystemet. Det är också upp till Vattenfalls
            ledning, dess styrelse och operativa ledning, att avgöra hur man
            på bästa sätt fullföljer direktiven.
          </note>
          <note>
            Jag återkommer till en fråga från Jens Holm i hans förra inlägg
            som jag inte svarade på. För regeringen och för de nordiska regeringarna
            är det prioriterat att binda ihop de nordiska elmarknaderna. Om
            vi kan få en fungerande slutkundsmarknad för el i Norden är det
            till nytta för de nordiska elkonsumenterna. Då får vi en bättre
            fungerande elmarknad, en bättre genomlysning och förhoppningsvis
            en bättre prisbild än i dag, det vill säga en ökad försörjningstrygghet.
            Det handlar om att binda ihop länderna, inte att binda ihop enskilda
            kraftslag med varandra.
          </note>
          <note>
            Vilka investeringar som görs i de olika länderna i kraftproduktion,
            vilka satsningar som de finska, norska eller danska regeringarna
            väljer att göra, är upp till varje land att överväga, precis som
            vi förbehåller oss rätten i Sverige att sätta upp tydliga och
            ambitiösa mål. Det kan gälla till exempel målet att ha 50 procent
            förnybart i det svenska energisystemet till 2020. Jag är angelägen
            om att Sverige kan gå före. Det är det mest ambitiösa målet i
            Europa.
          </note>
          <note>
            När det gäller kärnkraftsinvesteringar och kärnkraftsreaktorer
            är det en viktig princip att staten inte särbehandlar något företag
            utan att regelverken är tydliga med spelreglerna, å ena sidan
            att det inte blir några statliga subventioner och å andra sidan
            att alla bolag behandlas lika.
          </note>
          <note>
            Jag noterar att av det som nu sker, det jag hör, och det jag
            utgår från att både interpellanten och debattörerna också har
            hört, verkar det som att det samarbete som förut har funnits mellan
            kraftindustrin och basindustrin har avbrutits på grund av kostnadsläget
            i kärnkraften. Det som sker i Sverige är en snabb utbyggnad av
            den förnybara energin. Jag välkomnar att också debattörerna är
            otåliga och angelägna om att omställningen faktiskt får fart.
            Det är något som energiöverenskommelsen syftar till. Det är därför
            som de statliga stöd som vi går in med i energisystemet från regeringens
            och det offentligas sida riktas till att bygga ut förnybar energi.
            Kärnkraften ska klara sig på sina egna ben. Elcertifikatssystemet
            är ett starkt styrmedel för att få in mer förnybar el i elsystemet.
            Därmed underlättas för oss att få mer av vindkraftsproduktion
            och mer förnybar elproduktion. Det är viktigt för att bryta beroendet
            av vattenkraften och kärnkraften.
          </note>
          <note>
            Ett starkt förnybart ben i elproduktionen kommer att göra oss
            mindre sårbara, påverka prisbilden positivt och bidra till övriga
            klimat- och miljörelaterade mål som regeringen och riksdagen är
            angelägna om att Sverige ska uppfylla.
          </note>
          <note type="speaker">
            Anf. 20 JONAS SJÖSTEDT (V):
          </note>
          <note>
            Herr talman! Jag tycker att den här debatten på ett tydligt sätt
            åskådliggör vad som skiljer alliansregeringen från oss i Vänsterpartiet
            i hur vi ser på energipolitiken. Är det upp till marknaden att
            avgöra om vi ska ha kärnkraft eller inte, eller är det ett politiskt
            ansvarstagande att bestämma vilken väg vi ska gå i energipolitiken?
            Det finns hos företrädare för allianspolitiken den avmätta hållningen
            att det är marknaden som får bestämma. Vi menar att det är ett
            politiskt ansvar för regering och riksdag att bestämma hur svensk
            energipolitik ska se ut.
          </note>
          <note>
            Vad händer om Vattenfall storsatsar igen på ny kärnkraft i Sverige?
            Då kommer man att använda det kapital som vi har betalat via våra
            elräkningar och som bygger på den effektiva svenska vattenkraften
            till att bygga fast oss i kärnkraften. Det kapitalet kommer inte
            att användas till att bygga ut de förnybara alternativen. Man
            kommer att tränga ut alternativen med ny kärnkraft. Det gäller
            rent kapitalmässigt och i den politiska motiveringen att fortsätta
            satsningen på alternativen. Då går vi mot ett elkraftsöverskott
            i Sverige, och då kommer argumenten att bli mindre starka för
            det förnybara.
          </note>
          <note>
            Detta är självklart ett politiskt val där regeringen borde säga
            att Vattenfall ska användas till att vara en motor i omställningen
            av Sverige till förnybar energi. Jag vill gärna tro att Centerpartiet
            egentligen tycker det. Detta visar att ni betalar ett mycket högt
            pris för att sitta i den regering ni sitter i: att bygga fast
            oss i ett ohållbart energisystem.
          </note>
          <note>
            Slutligen, herr talman, skulle jag vilja återkomma till den finska
            frågan, som har svävat lite grann över den här debatten. Jag skulle
            gärna vilja ha ett löfte från ministern om att det inte blir en
            enda statlig krona, via SEK eller på något annat sätt, till den
            finska reaktorn i Pyhäjoki bara 16 mil från Skellefteå.
          </note>
          <note type="speaker">
            Anf. 21 Statsrådet ANNA-KARIN HATT (C):
          </note>
          <note>
            Herr talman! Det politiska ansvaret är att sätta upp tydliga
            mål och spelregler på energipolitikens område, liksom på alla
            andra politikområden där vi har ett ansvar att vara med och styra
            och reglera. Det har vi gjort i energiöverenskommelsen. Vi är
            väldigt tydliga med att när det gäller elproduktionen, som är
            en del av energisystemet, behöver vi ha ett starkt, stabilt tredje
            förnybart ben. Det gör vi i ett första steg genom att se till
            att bygga ut 25 terawattimmar ny förnybar el i systemet fram till
            2020. Vi har som målsättning att ha hälften förnybart i hela energisystemet
            fram till samma årtal.
          </note>
          <note>
            Det innebär att Sverige har en ledande position i Europa. Vi
            utnyttjar de fantastiska förutsättningar vi har i Sverige att
            använda förnybar energi och bygga ut den förnybara elen. Det gör
            energiöverenskommelsen väldigt tydlig i sina mål.
          </note>
          <note>
            Sedan är vi tydliga när det gäller spelregler, också för dem
            som överväger att investera i ny kärnkraft i Sverige. Det har
            varit och är väldigt viktigt för regeringen och Centerpartiet
            att vara tydliga med det.
          </note>
          <note>
            En av de viktiga ingredienserna i den tydligheten har vi debatterat
            här i dag, nämligen det tydliga beskedet från regeringen att om
            man funderar på att investera i ny kärnkraft i Sverige kommer
            det inte att bli aktuellt med några statliga subventioner. Det
            är en väldigt viktig princip. Mig veterligen har det inte någonstans
            i världen byggts en enda reaktor utan statliga subventioner. Men
            det är upp till marknadens aktörer att göra den kalkylen, om man
            anser att det vore ekonomiskt lönsamt att bygga ny kärnkraft i
            Sverige med de villkor och spelregler som regeringen har satt
            upp.
          </note>
          <note>
            Det som nu sker tack vare energiöverenskommelsen är, tvärtemot
            vad den här debatten möjligen kan ha gett intryck av, en snabb
            utbyggnad av den förnybara elproduktionen, vilket är till gagn
            för svenska konsumenter, för vår försörjningstrygghet och för
            vårt anseende runt om i världen.
          </note>
          <note>
            Överläggningen var härmed avslutad.
          </note>
          <note>
            Ajournering
          </note>
          <note>
            Kammaren beslutade kl. 10.02 på förslag av andre vice talmannen
            att ajournera förhandlingarna till kl. 14.00, då statsminister
            Fredrik Reinfeldt (M) skulle lämna information från Europeiska
            rådets möte den 23 oktober.
          </note>
          <note>
            Återupptagna förhandlingar
          </note>
          <note>
            Förhandlingarna återupptogs kl. 14.00.
          </note>
          <note>
            4 § Information från regeringen om Europeiska rådets möte den
            23 oktober
          </note>
          <note type="speaker">
            Anf. 22 Statsminister FREDRIK REINFELDT (M):
          </note>
          <note>
            Fru talman, ärade ledamöter! Den ekonomiska krisen tynger Europa.
            Den har nu varit föremål för två toppmöten under loppet av en
            vecka. Allvaret i situationen är uppenbart för alla och envar.
          </note>
          <note>
            I onsdags kväll träffades först stats- och regeringscheferna
            från samtliga EU:s 27 medlemsländer för att diskutera det europeiska
            banksystemet, och därefter övergick mötet till en eurozonsdiskussion.
            Det handlade om specifika lösningar på det grekiska skuldproblemet
            och förstärkningar av eurozonens krishanteringsfacilitet, det
            som kallas EFSF.
          </note>
          <note>
            Fru talman! Förväntningarna inför onsdagens möte var stora. Drastiska
            nedskärningar i välfärdssystemen har blivit tragisk vardag i många
            europeiska länder. Det tär hårt på både människor och sammanhållning.
            Det drabbar också viktiga välfärdsverksamheter som skolor, sjukhus
            och äldrevård.
          </note>
          <note>
            Den kraft med vilken skuldkrisen slår mot människor och länder
            kan vara svår för oss i Sverige att förstå vi som har sluppit
            återkommande åtstramningspaket och i stället har diskuterat storlek
            på nya satsningar i budgeten, vi som har påverkats av krisen men
            som fortfarande redovisar positiva tillväxtsiffror. Det är därför
            inte konstigt att förhoppningarna om ljus i tunneln inför gårdagens
            möte var mycket stora.
          </note>
          <note>
            Fru talman! Även om uppgörelsen från eurozonsmötet inte är föremål
            för samråd med riksdagen tänkte jag ändå kort kommentera den.
            Den är betydelsefull för de frågor som diskuteras i hela kretsen
            av 27 medlemsländer. Jag övergår sedan till en redogörelse för
            den del av mötet som jag deltog i under onsdag kväll.
          </note>
          <note>
            Man kan konstatera att eurozonen tog några viktiga steg framåt
            i sin överenskommelse även om mycket arbete återstår. Finanskrisen
            2008 drabbade många länder mycket hårt och fick konsekvenser även
            för flera medlemsländers offentliga finanser. Den blottlade även
            strukturella problem som till exempel bristande konkurrenskraft.
          </note>
          <note>
            I Grekland har skuldkrisen blivit särskilt allvarlig. Det har
            under en längre tid ifrågasatts om landet kan klara att hantera
            sina problem utan en skuldnedskrivning, och frågan har än mer
            gällt huruvida man kan lyckas vända nuvarande negativa trend till
            positiv tillväxt utan att man gör just en sådan skuldnedskrivning.
          </note>
          <note>
            I euroöverenskommelsen beskrivs också den allvarliga situationen
            som råder i Italien och Spanien liksom de åtgärder som snabbt
            måste sättas in för att skuldkrisen inte ska accelerera också
            i dessa två länder. Situationen i Portugal och kanske framför
            allt på Irland beskrivs dock på ett mer positivt sätt.
          </note>
          <note>
            Mot denna bakgrund var eurozonen överens om en nedskrivning med
            50 procent av den del av den grekiska skulden som hålls av privata
            investerare. Dessutom ska euroländerna bidra med 30 miljarder
            euro i samma paket. Ett nytt flerårigt EU-IMF-program för Grekland
            ska också upprättas till slutet av året. Man kommer också genom
            en så kallad hävstångslösning att maximera euroländernas utlåningsfacilitet
            i EFSF så att den kan uppgå till motsvarande 10 00014 000 miljarder
            svenska kronor.
          </note>
          <note>
            Som framgår rör sig denna uppgörelse om mycket stora värden och
            komplicerade beräkningar. Därför kommer eurozonens finansministrar
            att arbeta vidare med detaljerna under de kommande månaderna.
          </note>
          <note>
            Fru talman! I kretsen av stats- och regeringschefer för samtliga
            27 medlemsländer diskuterades åtgärder för hur banksektorn ska
            kunna stärkas. Då banker och andra finansiella institutioner i
            samtliga medlemsländer är nära sammanlänkade med varandra är det
            viktigt att samtliga medlemsländer är med i den typen av diskussioner.
          </note>
          <note>
            Vi diskuterade åtgärder för att dels säkerställa att bankerna
            har tillräckligt mycket kapital på medellång sikt för att undvika
            en kreditåtstramning, dels säkerställa att både kvaliteten och
            kapaciteten på bankkapitalet är tillräckligt för att undvika chocker.
          </note>
          <note>
            Vi överenskom att kapitalkrav på banker ska höjas till 9 procents
            primärkapital för att skapa tillräckliga buffertar. Denna nivå
            måste nås senast den sista juni 2012 på grundval av planer som
            ska överenskommas med nationella översynsmyndigheter och koordineras
            av EBA, Europeiska bankmyndigheten.
          </note>
          <note>
            Vi enades också om principen att banker först ska använda sig
            av privat kapital för att genomföra dessa kapitalökningar. Om
            detta inte räcker ska medlemsländerna nationellt tillhandahålla
            offentliga medel. Som en sista utväg kan också kapital från EFSF
            användas.
          </note>
          <note>
            Från svensk sida redogjorde jag för den svenska hanteringen av
            bankkrisen under vår 90-talskris. Det är en hantering som skulle
            kunna utgöra modell för en europeisk så kallad back stop. Bärande
            principer för den svenska krishanteringen har varit en trovärdig
            genomlysning, en konservativ värdering av bankernas tillgångar
            och skulder, rekapitalisering i form av aktiekapital till marknadspris,
            strikt konditionalitet vad gäller till exempel utdelningar, löner
            och bonusar och utbyte av bankledning för att säkerställa en professionell
            hantering av krissituationen.
          </note>
          <note>
            Liksom när finansminister Anders Borg redogjort för dessa tankar
            för sina kolleger väckte det också nu intresse. Man kommer därför
            fortsatt att analysera hur de svenska förslagen ska kunna användas
            i en möjlig framtida europeisk back stop-lösning.
          </note>
          <note>
            Fru talman! Mycket arbete återstår innan Europeiska unionen kan
            lägga den ekonomiska krisen bakom sig. Vägen tillbaka till tillväxt
            och hög sysselsättning kommer att kantas av utmaningar inte minst
            i de länder där problemen är som allvarligast. Det gäller nu att
            de åtstramningsåtgärder som beslutats också genomförs. Samtidigt
            har viktiga pusselbitar kommit på plats. Jag hoppas att vi de
            närmaste månaderna ska kunna se hur även återstående bitar finner
            sina platser.
          </note>
          <note>
            Fru talman! Med dessa ord är jag beredd att ta del av kammarens
            synpunkter och besvara dess frågor.
          </note>
          <note type="speaker">
            Anf. 23 MARIE GRANLUND (S):
          </note>
          <note>
            Fru talman! Jag vill tacka statsministern för redogörelsen av
            den kompromiss som man har kommit fram till i Bryssel.
          </note>
          <note>
            Situationen i Europa är minst sagt bekymmersam och kommer också
            att vara det under överskådlig tid framåt. Många människor har
            lidit svårt och kommer att lida. Många har förlorat sina jobb.
            Många har tvingats vara med och betala bankernas helt oansvariga
            hanteringssätt. Man har fått vara med och betala den finanskris
            som också skapade en skuldkris.
          </note>
          <note>
            Vi måste emellertid vara glada att det finns en överenskommelse
            och att man har kommit ett litet steg på vägen även om det finns
            väldigt mycket kvar att göra. Det finns många detaljer som återstår.
            Vi kan känna en oro för det. Men det är självklart bättre att
            det finns någonting än att det finns ingenting alls.
          </note>
          <note>
            Jag har en fråga till statsministern. Statsministern sade att
            det nu gäller att man uppfyller de åtstramningskrav som har riktats.
            Det är väl rimligt att man gör det. Det finns få ekonomer som
            tycker att man kan komma ur detta bara med åtstramning. Det behövs
            också tillväxtskapande åtgärder för att få i gång hjulen i Europa.
          </note>
          <note>
            Min fråga till statsministern är: Vad ser statsministern konkret
            kommer att hända på tillväxtområdet? Det finns väldigt mycket
            beskrivet med ord men väldigt få konkreta åtgärder.
          </note>
          <note type="speaker">
            Anf. 24 Statsminister FREDRIK REINFELDT (M):
          </note>
          <note>
            Fru talman! Det är problem när ett land får så stora skulder
            att det kan diskuteras huruvida det ens har råd att omsätta sin
            egen skuld. De som ifrågasätter det är helt enkelt de som har
            lånat ut pengar till landet. Det är pensionsavsättningar och människor
            i andra länder som tycker: Okej, vi kan låna pengar till er, men
            vi vill ha tillbaka en betalning. Det är ett sätt att låta er
            förvalta våra framtida pensioner.
          </note>
          <note>
            Börjar oron sprida sig för att de pengar jag lånat till er helt
            enkelt bara försvinner och att ni inte har råd att betala tillbaka
            till mig stegras kraven. Det handlar om antingen att man vill
            ha bättre betalt eller att man till och med till slut säger: Nu
            lånar vi inte ut mer.
          </note>
          <note>
            Man kan komma till ett sådant läge, och Grekland är i ett sådant
            läge. Det är ett land som inte klarar sina egna betalningar. Det
            kan inte om det inte får hjälp återkommande närmast var sjätte
            eller åttonde vecka klara att betala löner till offentliganställda.
            Man måste helt enkelt bringa bättre ordning i sina offentliga
            finanser. Alternativen är då tyvärr väldigt få.
          </note>
          <note>
            När man får bättre ordning i sina offentliga finanser tenderar
            reaktionerna att bli mer positiva. Människor blir mer benägna
            att låna, och då sjunker priset på pengar, det vill säga räntorna
            sjunker. Det har vi sett på Irland som har varit väldigt illa
            utsatt men har börjat göra reformer. Grekland har mycket kvar
            att göra.
          </note>
          <note>
            Jag tycker att det är bra att Marie Granlund säger att det inte
            kan bli den enda sak vi diskuterar. Om vi bara krymper Europas
            olika ekonomier kommer vi att få problem mer långsiktigt.
          </note>
          <note>
            Vi talade därför vid det toppmöte vi hade i söndags vilket jag
            också har återrapporterat till riksdagen länge om hur man kan
            öppna upp marknader och minska den administrativa bördan när det
            gäller att vilja starta företag. Vi talade om hur länder kan öppna
            upp sin ekonomi. En lång rad delar av den grekiska ekonomin är
            reglerad. Denna typ av regleringar har vi inte sett i Sverige
            på nästan över 150 år.
          </note>
          <note>
            Det är klart att denna typ av förändringar inte handlar om hur
            man sköter sin budget utan mer om hur man ställer om sin ekonomi
            för att kunna modernisera den. Vi måste göra mycket av detta samtidigt
            med att det bringas bättre ordning i de länder som jag nu nämnde.
          </note>
          <note>
            Låt mig också bara lägga till att slutsatserna från eurozonens
            möte är väldigt landsspecifika mer än vad som är vanligt. Man
            har långa beskrivningar av vad Italien ska göra, och man har beskrivningar
            av vad Spanien ska göra. Det är mer än vad vi brukar se. Det relaterar
            också till annat än just diskussionen om hur man får ordning på
            sin budget.
          </note>
          <note type="speaker">
            Anf. 25 MARIE GRANLUND (S):
          </note>
          <note>
            Fru talman! Jag tackar för svaret, även om jag inte är riktigt
            nöjd med det. Man framhåller Sverige som ett gott exempel på hur
            vi hanterade bankkrisen, och det tycker jag absolut att man ska
            göra. Det var effektivt, och vi återvann nästan varenda krona
            under den tiden.
          </note>
          <note>
            Men jag tror också att man kan se andra exempel på hur vi hanterade
            krisen på 90-talet. Det handlade både om att strama åt och om
            att satsa på tillväxt. Bland annat genomförde vi socialdemokrater
            en stor satsning på kunskap på kunskapslyft, utbyggnad av högskolesektorn
            och så vidare.
          </note>
          <note>
            Jag tror att det är otroligt viktigt att man inte bara svälter
            sig ur detta, för då har man ingenting kvar när det sedan verkligen
            vänder. Man bör också nu våga satsa på framåtsyftande åtgärder.
            Jag är bekymrad över att det redogörs konkret för så få sådana.
          </note>
          <note type="speaker">
            Anf. 26 Statsminister FREDRIK REINFELDT (M):
          </note>
          <note>
            Fru talman! Det finns många intressanta exempel på hur svensk
            bankhantering på 90-talet och även nu i finanskrisen 2008 gjordes
            på ett sätt där svenska skattebetalare har gått plus. Det är ovanligt
            i Europa.
          </note>
          <note>
            Vi tog alltså ifrån bankerna deras aktier eller tog till och
            med över hela ägandet. När marknadssituationen blev bättre sålde
            vi tillbaka bankerna eller aktierna, vilket har gjort att svenska
            skattebetalare i och med denna hantering har hamnat på plus. Det
            är detta vi försöker berätta om för andra.
          </note>
          <note>
            Det är klart att när man väl har sparat en del och möjligen kan
            lösgöra resurser tror också vi på tillväxtskapande åtgärder, att
            se till att utbildningen är bra och att man satsar på forskningsresurser.
            Erfarenheterna från 90-talet när man åker runt i skolans värld
            i Sverige är i och för sig inte att det satsades, utan att det
            skars ned. Känslan var att här får vi mindre resurser och att
            vi drog ned våra ambitioner. Det var så man kände i Sverige på
            90-talet.
          </note>
          <note>
            Detta visar vikten av att man först bringar ordning och återför
            förtroendet. Sedan kan man vara tydlig i att man satsar på det
            sätt som här har beskrivits. Ett problem som jag upplever och
            som Sverige egentligen inte utgör ett perfekt exempel på är att
            vi hade mycket problem som var större än vad andra hade. Vi hade
            välfungerande exportföretag som kunde dra oss delvis ur krisen
            på 90-talet. Jag tycker att problemet i Grekland är att det inte
            riktigt finns samma struktur i den grekiska ekonomin som den vi
            kunde se i Sverige. Därför är det lite svårare att se hur man
            med en exportledd utveckling ska kunna dra landet ur problemen.
          </note>
          <note>
            Jag nämner detta därför att jag tror att vi ska vara öppna och
            raka med det här: Om vi tar exemplet Grekland är det en mycket
            lång och osäker utveckling som ligger framför landet, bland annat
            av de skäl som jag nu har nämnt.
          </note>
          <note type="speaker">
            Anf. 27 Andre vice talman ULF HOLM (MP):
          </note>
          <note>
            Fru talman! Tack så mycket, statsministern, för återrapporten!
            Det kan inte nog betonas vilken tacksamhet vi känner inför att
            svenska folket röstade nej till EMU-medlemskap 2004. Den pågående
            krisen visar med all tydlighet vilka problem euron står inför.
            Euron kanske inte är roten till allt det onda, men euron har med
            all tydlighet visar att den inte underlättar en krishantering.
          </note>
          <note>
            Med detta sagt delar Miljöpartiet uppfattningen att vi måste
            göra någonting på EU-nivå. Vi kan inte isolera detta bara till
            eurozonen. Krisen påverkar alla EU:s stater, även svenska banker
            och det svenska systemet. Något måste alltså göras. För oss är
            det viktigt att det är bankerna som tar det stora ansvaret. Det
            är de som ska betala. Det är inte skattemedel som ska användas
            för detta. Nu verkar det ha blivit så, i alla fall i stora drag.
            Vi får se hur det går längre fram, men det verkar gå åt rätt håll.
          </note>
          <note>
            Uppgörelsen var en akutinsats. Frågan är hur man ska komma åt
            de långsiktiga problemen med euron. Statsministern själv har också
            gett uttryck för att detta var en akutinsats. Då är frågan: Var
            är de långsiktiga lösningarna?
          </note>
          <note type="speaker">
            Anf. 28 Statsminister FREDRIK REINFELDT (M):
          </note>
          <note>
            Fru talman! Detta med att krishantera i stöd av valutapolitik
            har Sverige använt vid några tillfällen apropå erfarenheter. Det
            brukar bestå i att man antingen aktivt skriver ned sin valutas
            värde, devalverar, eller om det sker mer marknadsmässigt deprecierar.
            Valutan tappar då i värde. Detta är oftast jättebra för det land
            vars valuta något försvagas, men det sker på bekostnad av alla
            andra eftersom det är en relativ fördel man skapar i förhållande
            till sin omvärld.
          </note>
          <note>
            Den enda reaktionen från omvärlden på en sådan svensk devalvering
            skulle kunna vara: Ja, det är svenskarna värda för de har det
            jobbigt, och därför gör vi ingenting! Då kanske det här vore en
            bra medicin. Men erfarenheten är att alla andra tycker precis
            likadant. Den fördel ni har skaffat er vill vi också ha, menar
            man. Därför är risken med många små valutor bredvid varandra att
            man ständigt ägnar sig åt att just valutakonkurrera. Man gör det
            antingen aktivt med devalvering eller genom att vi får den typ
            av förflyttningar i värde som egentligen inte bygger konkurrenskraft
            utan mer försöker skjuta över problemet på sina grannar. Därför
            förordar jag inte som metod att ta sig ur kriser att aktivt arbeta
            med valuta.
          </note>
          <note>
            Skälet till att euron har fått problem är rimligen att länder
            kom in som egentligen inte uppfyller villkoren för att vara i
            den typ av stark och stor valuta som euron utgör ett exempel på.
            Dessutom har de inte efter att ha kommit in i eurozonen hållit
            sig till regelsystemet. Det finns en ordningsvakt som ställer
            höga krav på skötsel av de respektive ländernas ekonomi som flera
            länder, inklusive de stora ekonomierna, inte har följt. Det har
            skapat ett tryck inne i eurozonen som rimligen måste hanteras
            just genom att skapa bättre skötsel. Det är delvis kortsiktigt,
            som Ulf Holm mycket riktigt påpekar. Det har förts mycket kortsiktiga
            diskussioner vid en lång rad av toppmöten. Men detta måste rimligen
            också följas av agendan för lite längre sikt.
          </note>
          <note>
            Det finns metoder för detta. I söndags förde vi, som jag återrapporterade,
            en lång diskussion om tillväxtförutsättningar. Vi har forskning,
            hållbar utveckling och resonemang om hur man ska öka sysselsättningsgraden
            i Europa och skapa bättre konkurrenskraft mot andra delar av världen.
            Vi talar om det. Vi tar ansvar för att genomföra denna typ av
            reformer.
          </note>
          <note>
            Men det är klart att den mediala bilden av och förståelsen för
            dessa möten så länge det finns en kris tar över från det som möjligen
            är på medellång sikt eller mer långsiktigt. Denna typ av diskussioner
            finns alltså, och denna typ av strukturer för att åstadkomma detta
            finns också inom EU:s system.
          </note>
          <note type="speaker">
            Anf. 29 Andre vice talman ULF HOLM (MP):
          </note>
          <note>
            Fru talman! Jag tackar statsministern för svaret. Jag tror att
            vi får anledning att återkomma till problemlösningen på lång sikt
            vid flera tillfällen framöver.
          </note>
          <note>
            En annan sak som kom i skymundan är skrivningarna från EU-toppmötet
            inför de stundande klimatförhandlingarna i Durban i Sydafrika.
            Det visar, enligt Miljöpartiet, på en total avsaknad av konkreta
            förslag och politisk vilja. Nu ska EU verka för välavvägda resultat,
            som det heter. Det är inte mycket att hänga i julgranen. I stället
            för att inta ledartröjan, som statsministern så tydligt har uttryckt
            det tidigare, tycks EU-ledarna nu säga ungefär: Lycka till! Sedan
            vänder man blad.
          </note>
          <note>
            Det är inte att ta ansvar för allas vår gemensamma framtid. Inte
            heller tycks Sverige och statsministern ha lagt ned någon större
            energi på att få fram en vilja att åka ned till Sydafrika för
            att sätta ut de långsiktiga lösningarna för vad vi kan åstadkomma
            gemensamt och internationellt med klimatförhandlingarna. Där måste
            mer vilja till. Jag hoppas att vi får återkomma till det längre
            fram.
          </note>
          <note type="speaker">
            Anf. 30 Statsminister FREDRIK REINFELDT (M):
          </note>
          <note>
            Fru talman! Det ska ses som att man gör en förmodligen realistisk
            bedömning av hur möjligt det är att få stora utsläppsländer att
            göra ytterligare ansträngningar. Det är kanske allra tydligast
            i situationen som nu råder i USA.
          </note>
          <note>
            Jag tycker att vi med stolthet ska konstatera att EU med 27 medlemsländer
            är den enda del i världen som har legalt bindande reduktionsmål
            som alla länder måste följa. Det är för övrigt detta som vi försöker
            få ett globalt heltäckande avtal att åstadkomma. Det finns i realiteten
            bara i Europa, och det är någonting som alla 27 medlemsländer
            har att följa.
          </note>
          <note>
            Problemet är att dessa 27 länder i Europa tillsammans bara åstadkommer
            någonstans runt 13 procent av de globala växthusgasutsläppen.
            Man kan alltså inte klara klimathotet mot mänskligheten ens om
            Europa helt och hållet tar bort alla sina utsläpp. Det som sker
            är att utsläppsnivåerna i Europa redan faller. De faller inte
            lika mycket i varje land; Sverige har kommit längre än många andra.
            Men i andra delar av världen, framför allt i Kina, Indien och
            Brasilien, växer i stället utsläppen mycket snabbt. Om vi inte
            får med dessa länder i vad som blir en global lösning löser vi
            inte klimatfrågan. Deras intresse är varierande, om jag uttrycker
            mig så. Jag uppfattar att det största enskilda problemet förblir
            oviljan hos USA att göra en form av åtagande som kan trovärdiggöra
            insatser också från andra. Det vet naturligtvis Ulf Holm. Det
            är det som gör att slutsatserna inte ser annorlunda ut.
          </note>
          <note type="speaker">
            Anf. 31 JONAS SJÖSTEDT (V):
          </note>
          <note>
            Fru talman! Tack för rapporten, statsministern! Lite i skymundan
            av hanteringen av de här akuta ekonomiska problemen pågår också
            en diskussion om att ändra EU:s fördragstext. Jag har noterat
            att statsministern har uttalat sin skepsis mot det, och jag tror
            att det är en sund skepsis med tanke på vad som kan komma ut av
            en sådan revision. Men det är inte alltid det blir som Sverige
            vill. Ibland blir det som Tyskland och Frankrike vill också i
            Europeiska unionen. Vi står kanske inför ett initiativ till en
            ändring av EU-fördraget.
          </note>
          <note>
            Då kommer det sannolikt att handla om att överföra direkt makt
            över finanspolitiken från medlemsländerna till Europeiska unionen.
            Det är i alla fall ingen vild gissning att det är där man kommer
            att hamna.
          </note>
          <note>
            Jag undrar om statsministern menar att en sådan fördragsändring
            ska gälla euroländerna eller alla de 27 medlemsländerna. Ska man
            skapa en speciell ordning för finanspolitiken för euroländerna?
            Man kan hävda, och vi i Vänsterpartiet hävdar, att vi faktiskt
            röstade nej till en överstatlig finanspolitik när vi röstade nej
            till valutaunionen och att det därför vore rimligt att skilja
            detta åt.
          </note>
          <note>
            Är det inte värt en folkomröstning i Sverige om det skulle gå
            så illa att EU verkligen utsträcker sin direkta överstatliga makt
            rakt in i finanspolitiken i medlemsländerna?
          </note>
          <note type="speaker">
            Anf. 32 Statsminister FREDRIK REINFELDT (M):
          </note>
          <note>
            Fru talman! Sverige har inte efterfrågat en fördragsändring.
            Som Jonas Sjöstedt korrekt påpekar är det framför allt Tyskland
            som är drivande här. Deras idé är att man i högre utsträckning
            ska garantera att stabilitets- och tillväxtpakten, det vill säga
            den ordningsvakt som finns för att skapa ekonomisk stabilitet
            för att underbygga euron och som ofta inte har efterlevts, efterlevs
            av de länder som ingår i eurozonen. Deras syfte är att man, om
            man vid upprepade tillfällen inte rättar till att man har för
            stora budgetunderskott eller för stora skuldnivåer, i sista hand
            ska kunna ställas inför EU-domstol och på det sättet få en dom
            om att man måste sköta sig bättre eller leva efter de här reglerna.
            Detta är naturligtvis tysk inrikespolitik. Det är rädsla för att
            euron ska bli instabil, att det ska bidra till inflation och till
            att räntor drivs upp också i Tyskland.
          </note>
          <note>
            Vi har förordat andra lösningar för att i grunden åstadkomma
            samma resultat, möjligen med en förstärkning av en del av kommissionen.
            Vi tycker att det vore bättre att ha mindre men mer verkningsfulla
            automatiska sanktioner snarare än att ställa länder inför EU-domstol.
            Vi försöker att agera på ett sådant sätt att man hellre väljer
            det.
          </note>
          <note>
            Samtidigt vill jag, precis som Jonas Sjöstedt antyder, påpeka
            att det händer att det länder för fram, också från andra håll
            än svenskt, blir det man tittar efter. Det är också det besked
            som har givits. Fram till december ska Herman Van Rompuy titta
            på hur en sådan här fördragsändring möjligen ska utformas och
            vad den i så fall ska få för verkan. Det vet jag alltså ännu inte.
          </note>
          <note>
            Tanken från tysk sida är att det ska vara en liten fördragsändring
            som ska gå att genomföra fort. Vi har gjort en sådan, vill jag
            påpeka, för att få på plats den permanenta mekanism som EFSF ska
            övergå till att bli. Det kunde vi få stöd för runt om i Europa
            utan att sammankalla särskilda konvent och genomföra folkomröstningar.
            Hur det ser ut i det här fallet vet jag ännu inte.
          </note>
          <note>
            Uppfattningen är att fördragsändringen syftar till en ordning
            som bara ska gälla eurozonens länder och inte EU-27. Däremot måste
            fördragsändringar antas av alla medlemsländer för att kunna träda
            i funktion. Vi måste vara med om ett beslut som så länge Sverige
            står utanför inte har någon inverkan på vår ekonomi utan vars
            effekt bara handlar om eurozonens länder.
          </note>
          <note type="speaker">
            Anf. 33 JONAS SJÖSTEDT (V):
          </note>
          <note>
            Fru talman! Jag tackar statministern för svaret! Jag har en annan
            fråga som berör toppmötet. Den gäller finansiell reglering. Man
            har fattat ett beslut om att höja kapitaltäckningskraven. Det
            är ett mycket rimligt beslut att göra det. Det finns också andra
            beslut om att minska riskbenägenheten i finans- och banksektorn
            i EU.
          </note>
          <note>
            En av de idéer som framförs bland annat i Schweiz och i debatten
            i Storbritannien är att man bör dela bankväsendet i två delar,
            en bankdel som sysslar med in- och utlåning och bankverksamhet
            och en annan del som sysslar med annan finansiell handel, spekulation
            och så vidare, och att de garantier som staten lämnar till banksektorn
            bara ska omfatta bankdelen. Man kan säga att det är en indirekt
            subvention till bankväsendet. Det kanske är dags att diskutera
            den här typen av mer strukturella reformer på EU-nivå. Hur ställer
            sig statsministern till de idéer om bankdelning som diskuteras
            i Schweiz och Storbritannien och tidigare har funnits på plats
            i USA?
          </note>
          <note type="speaker">
            Anf. 34 Statsminister FREDRIK REINFELDT (M):
          </note>
          <note>
            Fru talman! Den typen av diskussioner var inte uppe på toppmötet.
            Jag tror att det finns andra mer verkningsfulla sätt att säkerställa
            bättre riskhantering och att säkerställa att inte skuldnotan hamnar
            hos skattebetalarna när bankerna får problem än att börja klyva
            banker ovanifrån.
          </note>
          <note>
            Låt mig till exempel påpeka att det primärkapital på 9 procent
            som det nu ställs krav på möter den typen av värdering. Man jobbar
            med olika riskvikter där man värderar olika delar av en bank.
            Ett skäl till att till exempel Handelsbanken, till mångas förvåning,
            blev den enskilda bank i Sverige som måste göra störst ökningar
            av sitt eget primärkapital är att Handelsbanken köpte Stadshypotek
            för några år sedan och därför har en mycket stor bolånedel inne
            i Handelsbanken.
          </note>
          <note>
            När trygga svenska bolån inte värderas svenskt utan internationellt
            får de mycket större riskvikt. Det beror på erfarenheten av bolån
            i USA. Bankkrisen 2008 började med subprimelån i USA. Bolån kan
            bli mer osäkra, och plötsligt ökar riskvikten. I någon mån har
            man vägt in detta att det finns olika delar av banken i sättet
            att sätta riskvikter och värdera en bank och vilket kapital den
            ska ha.
          </note>
          <note>
            Jonas Sjöstedt och jag kan vara överens om att det är väldigt
            viktigt att ha en ordning för detta. Vi har nu använt tre år till
            att tydligare reglera finansiella institutioner och banker och
            säkerställa att deras riskhantering blir bättre, att deras motståndskraft
            mot egna problem blir större och att vi dessutom har akuthanteringsmekanismer
            som bygger på att vi inte sätter in skolans och sjukvårdens resurser
            i svenska banker. Det har vi inte heller gjort, och det var därför
            jag i ett tidigare svar redogjorde för att vi i Sverige har gått
            med plus när andra i stället har ägnat mycket stora resurser av
            skattebetalarnas pengar för att täcka bankernas förluster.
          </note>
          <note type="speaker">
            Anf. 35 ELISABETH SVANTESSON (M):
          </note>
          <note>
            Fru talman! Tack för återrapporten, statsministern! Det är väldigt
            bra att det nu har kommit ett beslut från EU:s ledare och framför
            allt från eurozonens ledare om ett paket som till viss del kan
            återställa förtroendet i en svår tid. Det finns mycket kvar att
            göra, och det finns många orosmoln på vägen.
          </note>
          <note>
            Någonting som bekymrar mig under den här processen och något
            som man kan känna av när man möter till exempel företrädare för
            sydeuropeiska länder är att det finns en ganska stor spänning
            just nu i EU-samarbetet. Den som har tittat i grekiska tidningar
            har kunnat se ganska förfärliga karikatyrer av tyska politiker.
            De här spänningarna ökar. Man kan även känna en viss spänning
            när det gäller samarbetet mellan de 17 och de 10. De dras isär
            till viss del. Det är ganska naturligt eftersom det är eurozonen
            som har den största krisen. Båda de här situationerna gör att
            det finns spänningar, och det dras isär. Jag skulle vilja höra
            statsministern reflektera över det. Hur kan Sverige behålla ett
            inflytande trots att man träffas mindre? Eurogruppen träffas oftare,
            vilket är naturligt. Hur behåller vi ett starkt inflytande i EU?
            Hur ser vi till att EU håller ihop mitt i den här svåra krisen?
          </note>
          <note type="speaker">
            Anf. 36 Statsminister FREDRIK REINFELDT (M):
          </note>
          <note>
            Fru talman! Detta är mycket berättigade frågor. I ett ekonomiskt
            oroligt Europa finns det också mycket social oro och många demonstrationer
            och protester. Det är många människor som känner att det görs
            åtstramningar och förändringar som de tycker är negativa. Det
            görs dessutom på ett sätt som de inte har inflytande över. De
            tycker inte heller att de har bidragit till problemen. Det är
            de uttryck vi många gånger ser i södra Europa.
          </note>
          <note>
            Det är naturligtvis ett problem. Vad gör man i ett land som under
            lång tid har levt över sina tillgångar, som tagit sig in en gemensam
            valuta delvis baserat på felaktig information och som inte följer
            regelverken och därför får stora problem med växande räntor? Vem
            har begått felet? Det är klart att det leder till spänningar.
          </note>
          <note>
            I den här typen av kriser prövas onekligen vänskap och sammanhållning.
            Låt mig konstatera en sak. Hade vi inte haft EU och hade vi inte
            haft den långtgående solidaritet och förmåga att ställa upp för
            varandra som vi nu ser i Europa hade vi haft länder i statsbankrutt
            nu. Låt oss vara tydliga med det. Då hade vi i realiteten haft
            länder i statsbankrutt som möjligen hade varit föremål för någon
            IMF-hantering eller i fritt fall. Det är aktiva åtgärder som har
            funnits på plats och oerhörda umbäranden i enskilda länder som
            gör att vissa länder över huvud taget står upp trots det vi har
            genomlevt av finanskriser och lågkonjunkturer.
          </note>
          <note>
            Jag tror att sammanhållningen är helt central, för vi är dessutom
            ekonomiskt integrerade. Vi handlar med varandra, våra finansiella
            system är hopbyggda. Därför måste vi ha kontroll över att stödet
            sker på ett sätt som bygger långsiktig tillväxtförmåga och samtidigt
            se till att enskilda länder sköter sig, alltså sina egna respektive
            åtaganden och finanser.
          </note>
          <note>
            Håller denna sammanhållning? Den prövas onekligen, och det har
            blivit alltmer populärt att räcka upp handen och säga: Vi tänker
            inte ta någon del av ansvaret. De får ta hand om sina egna problem.
          </note>
          <note>
            Vi försöker vara aktiva i att visa att vi har mycket att vinna
            på att stödja varandra men att det måste göras utifrån tydliga
            värderingar där vi är aktsamma om skattebetalarnas pengar, ser
            till att ägare av finansiella institutioner och banker tar stort
            eget ansvar, att vi gör detta med mesta möjliga motståndskraft
            mot den här typen av kriser både nu och i framtiden.
          </note>
          <note>
            Vänskapen prövas således, liksom mycket av de viktiga strukturer
            vi har för att kontrollera denna typ av kriser. Mycket har kommit
            på plats, vill jag säga. Mycket har på kort tid byggts ut. Vår
            förmåga att ta hand om kriser som vi förr i tiden inte hade någon
            förmåga att stå emot har vuxit snabbt.
          </note>
          <note type="speaker">
            Anf. 37 ELISABETH SVANTESSON (M):
          </note>
          <note>
            Fru talman! Jag tackar statsministern för svaret.
          </note>
          <note>
            Sverige har till dags dato inte haft majoritet i Sveriges riksdag
            för att finnas med i Euro plus-pakten. Med tanke på det läge vi
            nu befinner oss i undrar jag vilka konsekvenser det har för vårt
            samarbete och inflytande i Europasamarbetet.
          </note>
          <note type="speaker">
            Anf. 38 Statsminister FREDRIK REINFELDT (M):
          </note>
          <note>
            Fru talman! Det finns en mängd nivåer av samarbete inom EU. Sverige
            är via sitt medlemskap ett av 27 länder runt bordet. Vi är efter
            folkomröstningsbeslutet 2003 inte med i euron. 17 länder är med
            i den, och Sverige är alltså ett av de tio länder som står utanför.
            I en rad processer som vill bygga långsiktigt tillväxtskapande
            åtgärder, det som kallas Agenda 2020 eller Europa 2020, deltar
            Sverige fullt ut. I den så kallade europeiska terminen, som är
            en sorts förkontroll av budgetar för att säkerställa att det vi
            gör i Europa hänger ihop finanspolitiskt, deltar Sverige fullt
            ut. Sedan finns det samarbete som kallas Euro plus-pakten och
            som omfattar 23 medlemsländer av totalt 27. Sverige är ett av
            fyra länder som valt att stå utanför. Att det ska vara så är grundat
            på beslut i Sveriges riksdag.
          </note>
          <note>
            Det som sker är naturligtvis att vi inte är i kärnan av samarbetet,
            att vi inte är med vid alla de tillfällen då Europa försöker samordna
            sitt beslutsfattande. Vi ersätter det med mer nationellt, självständigt
            tänkande och nationella, självständiga utgångspunkter. Det pågår
            fortfarande diskussioner om hur kraftfullt Euro plus-samarbetet
            egentligen ska anses vara, men frågan ska alltid ställas med den
            utgångspunkten. Där vi inte är med förlorar vi en del av det inflytande
            som vi skulle ha vunnit genom att gå med. Det tror jag är det
            ärliga svaret, och det gäller också Euro plus-pakten.
          </note>
          <note type="speaker">
            Anf. 39 CARL B HAMILTON (FP):
          </note>
          <note>
            Fru talman! Jag tror att statsministerns senaste inlägg var väldigt
            viktigt för Sverige i ett längre perspektiv. Den utveckling som
            nu leder till fördjupning och utvidgning av det ekonomiska samarbetet
            går på tvärs med våra långsiktiga intressen, och även med Sveriges
            Europahistoria som alltid varit att söka så nära integration som
            möjligt på det ekonomiska området medan vi tidvis varit mer tveksamma
            till säkerhetspolitik och annan samordning.
          </note>
          <note>
            När man nu ska försöka komma till rätta med krisen gäller det
            att ställa rätt diagnos. Om vi tittar oss runt i världen ser vi
            att USA och Storbritannien har mycket stora skulder. De har dollar
            och pund. Det finns några euroländer Nederländerna, Tyskland,
            Finland som inte har några problem, och de har euron. Finland
            är särskilt intressant. Under de drygt tio år som euron funnits
            i Finland har Sverige och Finland haft en närmast identisk ekonomisk
            utveckling om man ser på tillväxttal, sysselsättning, export,
            budgetkontroll etcetera. Diagnosen är alltså att euron inte är
            grundproblemet, utan den nationella ekonomiska politiken.
          </note>
          <note>
            Därmed kommer vi till regelverken som statsministern berört.
            Det är naturligtvis en filosofisk fråga ifall man någonsin kan
            låsa in demokratiska stater i ett regelverk om de inte själva
            i grunden vill delta i det.
          </note>
          <note type="speaker">
            Anf. 40 Statsminister FREDRIK REINFELDT (M):
          </note>
          <note>
            Fru talman! Det är en helt riktig fråga, ifall vår tilltro till
            demokrati i grunden måste bygga på folkstyre, förankring hos människorna.
            En trovärdig regeringspolitik bygger på att regeringen antingen
            får fortsätta eller också byts den ut, och då byts den mot några
            andra som får ta över och försöka skapa förtroendet.
          </note>
          <note>
            Jag vill påpeka att på samma sätt som det varit ekonomiskt turbulent
            har det varit politiskt ganska turbulent i Europa. Jag möts numera
            vid nästan varje toppmöte av en ny regeringschef. Det gäller både
            inom och utanför eurozonen. Det är alltså stor omsättning på regeringar,
            vilket återspeglar stor politisk oro i Europa och innebär att
            befolkningarna byter ut sina regeringar. Det sker inte i varje
            land tack och lov från min utgångspunkt, får jag tillägga men
            det sker i ett antal länder.
          </note>
          <note>
            I en del fall kan det, hoppfullt nog, leda till att en ny regering
            tar tag i en situation där den regering som ersattes kanske hade
            tappat en del av sin kraft. Jag tycker att Irland är ett intressant
            exempel på detta. Vi har en liknande situation i Portugal, även
            om vi får avvakta lite grann och se med vilken kraft portugiserna
            genomdriver det. Vi bör notera att Papandreou i Grekland ärvde
            många av de problem han nu försöker lösa för den grekiska befolkningen.
          </note>
          <note>
            Den typen av aspekter kommer in. Vi ser också olika förtroendebalanser,
            hur förtroendet för politiska institutioner och regeringar i Sverige
            och vår del av världen växer medan det faller mycket brant i södra
            Europa. Det är oroväckande om man till det även lägger historien,
            nämligen att en hel del av dessa länder inte har långa demokratiska
            traditioner, eller har haft avbrott i dessa. Därför är det en
            volatil situation vi just nu upplever i Europa.
          </note>
          <note>
            Det inskärper än mer hur viktigt det är att Europasamarbetet
            har muskler och förmåga att lösa problemen. Jag tror i grunden
            inte att ensam i det här fallet är stark. Jag är snarare övertygad
            om att dessa länder inte ensamma kommer att klara sina problem,
            utan då faller de fritt. Möjligheten ligger just i hur vi samarbetar.
          </note>
          <note type="speaker">
            Anf. 41 CARL B HAMILTON (FP):
          </note>
          <note>
            Fru talman! En fråga som vi nu möts av, och där det finns många
            förståsigpåare som har svaret, är om krispaketet räcker, om det
            är tillräckligt det var dysterkvistarnas julafton i medierna i
            morse. Den frågan är lite konstigt ställd, för det beror på vad
            länderna gör, vilka åtgärder de vidtar, om de kommer in i goda
            cirklar. Vi har bra exempel. Statsministern nämnde Irland, och
            vi har Lettland och Island. De vidtar åtgärder, räntorna faller,
            tillväxten återhämtar sig.
          </note>
          <note>
            Vi vet inte om krispaketet är tillräckligt; det ligger i sakens
            natur att vi inte vet det. Möjligen med undantag för Grekland,
            som är ett väldigt svårt fall, kan det mycket väl gå bättre än
            vad vi kanske tror i dag under intrycket av den omedelbara utvecklingen.
            Men det kan naturligtvis också gå sämre.
          </note>
          <note>
            Jag vill understryka att jag tycker att frågan, där många har
            väldigt bestämda uppfattningar om att krisåtgärderna kanske inte
            är tillräckliga, är helt fel ställd. Det beror på vad de enskilda
            länderna gör.
          </note>
          <note type="speaker">
            Anf. 42 Statsminister FREDRIK REINFELDT (M):
          </note>
          <note>
            Fru talman! Jag vill instämma i den delen. Ett skäl till att
            jag tyckte att viktiga steg togs vid mötet med EU-27 och vid eurozonsledarnas
            möte och att det finns grund för viss optimism, framför allt om
            man läser eurozonstoppmötets slutsatser, är att de har satt upp
            det hela på precis det sättet. De säger att enskilda länder måste
            göra mer, annars går det inte. De är dessutom specifika med vad
            de mest skuldtyngda och problemutsatta länderna bör göra.
          </note>
          <note>
            Vi bör notera att enskilda regeringar var satta under tryck att
            faktiskt vidta ytterligare åtgärder för att återskapa förtroendet
            för den marknadssituation som råder i hela Europa. Till det lade
            man början till strukturer som ska finnas till stöd för de länder
            som börjat reformera, som gör mer, så att de ska kunna hjälpas
            ut ur sin situation. Det är tekniskt komplicerat, allt är inte
            på plats, men på det sättet tog man nu viktiga steg. Dessa steg
            har tidigare uppenbart saknats.
          </note>
          <note>
            Det får nog anses utgöra grund för åtminstone viss optimism.
            Sedan får vi säkert anledning att återkomma till det som Carl
            B Hamilton säger och se vad resultatet blir. Det bygger mycket
            på vad som de facto genomförs i de specifika länder som utpekas
            allra tydligast.
          </note>
          <note type="speaker">
            Anf. 43 JOHAN LINANDER (C):
          </note>
          <note>
            Fru talman! Jag tackar statsministern för återrapporten.
          </note>
          <note>
            En fråga som delvis tagits upp tidigare i dag är: Var fattas
            vilka beslut? Det är naturligt att det finns ett visst utanförskap
            om man som Sverige står utanför euron. Vid det här tillfället
            samlades först 27 medlemsstater, sedan fick Sverige och nio andra
            gå ut, och kvar var 17 regeringschefer som i slutändan fattade
            de viktiga besluten.
          </note>
          <note>
            Det är klart: Så länge det handlar om beslut kring euron är det
            de 17 euroländerna som ska fatta de besluten. Men jag ser en fara
            i att allt fler viktiga beslut som klart rör euroländerna men
            också påverkar oss andra i mycket stor utsträckning kommer att
            fattas i kretsen av de 17 euroländerna.
          </note>
          <note>
            Är detta någonting som oroar statsministern? Finns det i så fall
            anledning att ta upp denna diskussion inom EU eller kanske tillsammans
            med de övriga nio EU-medlemsländer som står utanför euron?
          </note>
          <note type="speaker">
            Anf. 44 Statsminister FREDRIK REINFELDT (M):
          </note>
          <note>
            Fru talman! I takt med att de 17 eurozonsländerna markerar en
            vilja att fördjupa sitt samarbete finns nu all anledning att föra
            den diskussionen. Vi kommer säkert att behöva återkomma till detta.
            Det finns en stark drivkraft hos framför allt några av dessa 17
            länder att hävda att det måste mötas med en mer djupgående finanspolitisk
            koordinering och ökad ekonomisk integration.
          </note>
          <note>
            Då är frågan vad man menar med det i ett EU där alla 27 medlemsländer
            utgör en gemensam inre marknad och via EU har en för alla 27 länder
            gemensam täckande budget. Hur ska 17 länder kunna fördjupa sig,
            och kring vad? Gränserna för det diskuterar vi redan. Det var
            ett av skälen till att jag tillsammans med mina övriga kolleger
            som representerar länder som inte har euron som valuta tyckte
            att det var viktigt att vara med i onsdagskväll. Vi förde en diskussion
            från hela EU-27:s utgångspunkt, bland annat om förmåga till och
            struktur för bankrekapitalisering. Banker som får problem sprider
            dem till alla banker, även till dem som inte finns i eurozonen.
          </note>
          <note>
            Jag kan bara återrapportera att denna fråga är levande, som det
            brukar heta, och att vi får anledning att återkomma till den.
            Vi ska också komma ihåg att EU rent juridiskt betraktar alla länder
            utom två som pre-ins till euron; det finns bara fördragsmässiga
            undantag från att gå in i euron för Danmark och Storbritannien.
            Sverige har ensidigt förklarat att vi har haft en folkomröstning
            som har sagt nej och att vi därför inte avser att gå in med mindre
            än att vi får en annan signal från den svenska befolkningen. Det
            kan man möjligen möta respekt för. Men de övriga sju är att betrakta
            just som pre-ins. De ska när de möter eurons beslutskriterier
            också gå in i euron. Så är samarbetet utformat. Hur många som
            är på ena eller andra sidan kan därmed snabbt förändras.
          </note>
          <note>
            Det är vad jag kan säga om detta i dag. Vi kommer absolut att
            behöva återkomma kring den här frågan. Den kommer att göra sig
            påmind även när det gäller frågor kopplade till själva fördragsändringen,
            som jag pratade med Jonas Sjöstedt om här.
          </note>
          <note type="speaker">
            Anf. 45 JOHAN LINANDER (C):
          </note>
          <note>
            Fru talman! Det finns pre-ins, och man undrar om det kanske finns
            pre-outs också. Hur det ska fungera längre fram får vi se.
          </note>
          <note>
            En annan fråga som har diskuterats inför toppmötet är en så kallad
            skatt på finansiella transaktioner, något som det inte blev beslut
            om. Det är dock fortfarande så att kommissionen har planer på
            att lägga fram förslag. Man kan fundera på hur vi kan diskutera
            hur bankerna ska få mer pengar samtidigt som vi diskuterar hur
            vi ska ta mer pengar från bankerna. Det är paradoxalt, kan man
            tycka.
          </note>
          <note>
            Frågan är om diskussionen om en skatt på finansiella transaktioner
            kom upp över huvud taget vid det här mötet och hur frågan går
            vidare sedan.
          </note>
          <note type="speaker">
            Anf. 46 Statsminister FREDRIK REINFELDT (M):
          </note>
          <note>
            Fru talman! Den kom upp. Den finns i slutsatserna från i söndags,
            tror jag. När G20, världens 20 största ekonomier, samlas till
            diskussioner under franskt ordförandeskap står det i det europeiska
            mandatet att vi ska verka för en global heltäckande finansiell
            transaktionsskatt. Då ska man vara väl medveten om att den politiska
            realiteten är att USA och en lång rad andra länder säger att de
            aldrig kommer att gå med på det. Det blir på det sättet troligtvis
            inte en global transaktionsskatt.
          </note>
          <note>
            Kommissionen har på eget initiativ sagt att den i så fall vill
            utreda möjligheten att utforma en finansiell transaktionsskatt
            antingen för Europeiska unionen eller bara för eurozonen, vilket
            det förs en diskussion om. Ett av syftena med det är att få mer
            egna pengar till EU:s institutioner, om jag får uttrycka det så.
            De tänker sig nog behålla en hel del av dessa resurser för att
            på det sättet finansiera vad de förhoppningsvis önskar, nämligen
            en större budget.
          </note>
          <note>
            Vi har olika uppfattningar bland riksdagens partier, men har
            ändå som svensk position att markera mot denna idé. Vi har negativa
            egna erfarenheter. Om den inte införs överallt brukar den bara
            driva bort kapital någon annanstans, och det blir inte så stora
            intäkter. Om man dessutom bara gör det för eurozonen tror jag
            att icke-eurozonsländer blir de stora vinnarna på en transaktionsskatt
            inne i eurozonen. Det gäller förmodligen huvudsakligen Zürich,
            London och Stockholm, om jag får uttrycka mig så.
          </note>
          <note>
            Den som vill ta bättre betalt kan i stället se till att bolagsskatterna
            kommer in från bankerna. Det är ett bättre sätt att se till att
            de är med och finansierar statsbudgeten. Detta tror jag helt enkelt
            inte är ett verkningsfullt instrument, vilket jag framförde. Men
            det återkommer i alla fall i diskussioner, och det känns som att
            åtminstone eurozonen tänker ta sig en funderare på att införa
            detta, trots våra varningar om att det kanske inte är så framgångsrikt.
            Men som sagt är beslutet ännu inte fattat.
          </note>
          <note type="speaker">
            Anf. 47 KENT EKEROTH (SD):
          </note>
          <note>
            Fru talman! Jag tackar för återrapporteringen. I tidigare inlägg
            har statsministern pratat om vikten av att det ska vara folklig
            förankring i detta projekt. EU lider ju av en grav brist på precis
            det. Vi har tidigare sett efter folkomröstningar om bland annat
            Lissabonfördraget hur man ignorerat dem eller fått medborgarna
            att rösta rätt när det inte passar. När Sverige gick in i Lissabonfördraget
            tillfrågades inte svenska folket om dessa väldigt omfattande förändringar
            i förhållande till EU.
          </note>
          <note>
            Jonas Sjöstedt var tidigare inne på fördragsändringar. Jag har
            en liknande fråga. Statsministern förklarade att han tror att
            det bara kommer att röra sig om euroområdet. Då är frågan: Är
            det till 100 procent säkert att dessa fördragsändringar, som ser
            till att EU får ökad överstatlig makt över den ekonomiska politiken,
            bara kommer att gälla euroområdet och euroländerna? Om det inte
            är till 100 procent säkert, kommer statsministern då att ta detta
            till en folkomröstning i Sverige, så att svenska folket får bestämma
            om Bryssel ska bestämma över oss eller om folket ska bestämma
            över sig självt?
          </note>
          <note type="speaker">
            Anf. 48 Statsminister FREDRIK REINFELDT (M):
          </note>
          <note>
            Fru talman! Det sätt att ställa frågor som Kent Ekeroth nu använde
            har vi mött väldigt många gånger. Frågan ställs delvis som om
            det gällde en konspiration: Här säger statsministern att det är
            tänkt att vara ett regelsystem verksamt endast för euron kan vi
            lita på det? Eftersom vi förmodligen inte litar på det, är det
            då inte lika bra att vi konstaterar att det förmodligen blir på
            något annat sätt?
          </note>
          <note>
            Detta sätt att bygga misstro kring varje besked kan möjligen
            ha sin förklaring i att det naturligtvis har varit tillfällen
            då saker som har börjat på ett sätt har utvecklats. Men jag menar
            att det inte varit fråga om denna typ av konspiration utan att
            det helt enkla skälet varit att det europeiska samarbetet är levande
            och att det förs diskussioner om hur det ska utvecklas.
          </note>
          <note>
            Svaret är att diskussioner nu förs om en fördragsändring som
            från tysk utgångspunkt ska möjliggöra att den som inte följer
            stabilitets- och tillväxtpakten, som gäller för eurozonens länder,
            förs till domstol.
          </note>
          <note>
            Sedan får jag naturligtvis löpande återrapportera om diskussionen.
            Som jag sade har Sverige inte ens anmält något intresse av att
            göra fördragsändringen. Det är 27 länder som samarbetar och som
            naturligtvis måste hitta en väg för att hantera det förslag som
            har kommit från Tyskland.
          </note>
          <note>
            Jag kommer att återrapportera om detta, och det kommer att vara
            en del av diskussionerna i december. Om det blir så är jag av
            den bestämda uppfattningen att det isoleras i sin verkan till
            eurozonens länder. Men det kan förändras eftersom vi har väldigt
            många länder som är på väg in i euron, som jag sade i ett svar
            på en tidigare fråga. Detta kan komma att växa ut och täcka en
            större del av Europa i takt med att fler länder blir medlemmar
            av euron.
          </note>
          <note>
            I det svenska fallet har vi sagt att det i så fall bygger på
            ett förändrat besked från svenska folket.
          </note>
          <note type="speaker">
            Anf. 49 KENT EKEROTH (SD):
          </note>
          <note>
            Fru talman! Jag vet inte om statsministern missuppfattade min
            fråga som att jag trodde att han ingår i en konspiration. Det
            är inte det som det handlar om. Jag frågade om det är säkert att
            det bara handlar om euroländerna, och jag har nu fått besked om
            att så verkar vara fallet. Jag tackar för det svaret.
          </note>
          <note>
            En annan aspekt är hur stor omfattningen av detta är i Europa.
            Vi vet att Grekland är illa ute. Som näst på tur pratas det om
            Italien och kanske Spanien. Räntan har gått upp i Italien, och
            vi ser att regeringsunderlaget där inte är jättestabilt inför
            genomförande av eventuella förändringar som kan komma att behövas.
          </note>
          <note>
            Finns det en beredskap för att rädda även till exempel Italien
            och Spanien om det skulle behövas, och vad skulle det innebära
            för EMU och euron om så skulle bli nödvändigt?
          </note>
          <note type="speaker">
            Anf. 50 Statsminister FREDRIK REINFELDT (M):
          </note>
          <note>
            Fru talman! Väldigt mycket av koncentrationen har gällt Grekland
            nu på slutet, men vi har i närtid också krishanterat andra länder
            med stora problem. Det är Lettland, som finns i EU men inte i
            euron. Det är Island, som finns utanför både euron och EU. Det
            är Irland, som är medlem av både euron och EU. Krisen har slagit
            i olika delar av vår kontinent, som på olika sätt har relationer
            med eller är helt utanför detta samarbete. Nu är huvudkoncentrationen
            kring Grekland. I slutsatserna från eurotoppmötet nämns sedan
            mest Italien men också Spanien.
          </note>
          <note>
            Skälet till att man har förstorat fonden som ska kunna hantera
            kriser, EFSF, är att man ska stärka musklerna för att kunna hantera
            eventuella problem som kan komma i andra länder. Men det är ingen
            större statshemlighet för någon att man naturligtvis hoppas att
            det ska kunna undvikas när det gäller Italien och Spanien. Det
            beror på att det är mycket stora ekonomier. Det är också därför
            det ställs krav på att man gör mer av eget ansvarstagande i dessa
            länder. Det är därför som det är viktigt att nära följa vad som
            kommer på plats i Italien och i Spanien.
          </note>
          <note>
            Spanien är nära ett val, och det förs en diskussion om att det
            ska vara ytterligare ett nytt val i Italien. I bägge fallen kommer
            det att vara antingen nu sittande regeringar eller nya regeringar,
            och det kommer att vara tufft och kommer säkert att möta protester
            från deras respektive befolkningar. Men det är i allas vårt intresse
            att både Italien och Spanien kan nå framgångar i sina reformer
            för att förstärka sina offentliga finanser, just av det skälet
            att vi annars riskerar att stå inför att dessa fonder och andra
            typer av åtgärder måste tillgripas.
          </note>
          <note>
            Återigen: Det är därför som så mycket tryck har lagts på Italien
            och Spanien vid dessa toppmöten.
          </note>
          <note type="speaker">
            Anf. 51 DÉSIRÉE PETHRUS (KD):
          </note>
          <note>
            Fru talman! Tack, statsministern, för återrapporten!
          </note>
          <note>
            När man kommer in så här sent i frågerundorna har mycket redan
            besvarats, men jag dristar mig ändå att ställa en fråga.
          </note>
          <note>
            Räddningsplanen har nu kommit, och vi hoppas att det på något
            sätt kommer att lugna marknaderna. Jag tror att en av de viktigaste
            sakerna för att lugna marknader är just beslutsamhet hos det politiska
            ledarskapet. Min fråga till statsministern handlar om hur vi nu
            går vidare. Hur kan EU-27 påverka euroländernas interna budgetarbete?
            Hur är det önskvärt att vi påverkar Grekland, Italien, Spanien,
            Portugal och kanske Irland för att de ska vidta nödvändiga åtgärder
            som svarar upp mot planens ambitioner? Det kan handla om nedskärningar
            i offentliga utgifter, skatter men också det som Herman Van Rompuy
            tar upp, att höja pensionsåldersgränserna.
          </note>
          <note>
            Vad är bedömningen? Vad kan man påverka? Det krävs ju att det
            vidtas åtgärder om det ska få någon typ av effekt.
          </note>
          <note>
            Vilken tidtabell ser statsministern framför sig? Jag förstår
            att det är omöjligt att ge ett exakt svar, men har statsministern
            någon idé om vad som ska göras i syfte att uppnå stabilitet i
            euroområdet och i förlängningen stabilitet för oss så att vi kan
            känna oss trygga i Sverige?
          </note>
          <note type="speaker">
            Anf. 52 Statsminister FREDRIK REINFELDT (M):
          </note>
          <note>
            Fru talman! I grunden finns det en respekt för budget, hur vi
            utformar skatter, välfärdssystem och utgifter i nationell kompetens.
            I länder där det ser ut som i Sverige, där vi till och med är
            i balans eller har överskott och har små skulder, utformar vi
            detta själva. Vi berättar för andra hur vi gör, mer för att man
            ska kunna ge möjligheter att koordinera olika former av investeringar.
            Vi har ibland till och med tyckt att man skulle öka dem när det
            gäller forskningsinsatser och det som är långsiktigt tillväxtfrämjande.
          </note>
          <note>
            Frågan blir mer aktuell i länder som varaktigt har mycket stora
            underskott och bygger upp stora skulder. Då finns det anledning
            att fråga över tid om de inte till slut kommer att behöva låna
            av andra. De negativa marknadsreaktioner som följer i ett land
            som är på väg att tappa greppet tenderar ofta att spilla över
            till andra länder. Det som börjar som ett lands problem påverkar
            sedan grannarna och blir andras problem.
          </note>
          <note>
            I det läget, har man sagt, har vi rätt att ställa ökade krav
            på eller föra diskussioner kring hur skötseln och reformerna ska
            komma i länder som är djupt skuldtyngda eller har stora problem.
            Kring detta förs nu diskussionerna, i ett gränssnitt mellan nationell
            suveränitet och gränsöverskridande påverkan.
          </note>
          <note>
            Det finns lika många åsikter som det finns medlemsländer, och
            det har gradvis förstärkt möjligheten att koordinera. Nu förs
            det ibland också diskussioner om att till och med styra när det
            gäller länder med grav misskötsel. Det är klart att det leder
            till diskussioner om vem som fattar besluten. Men återigen: Är
            länder i realiteten utan egen förmåga att försörja sig och utbetala
            löner till offentliganställda får man leva i förvissning om att
            de som lånar ut pengarna till den egna konsumtionen kommer att
            ha synpunkter på hur pengarna används.
          </note>
          <note>
            Det är därför som känslan i Grekland är att de delvis nu styrs
            utifrån. Men det beror på att de i stor utsträckning har tappat
            just förmågan att styra sig själva. Vi vill naturligtvis att de
            kommer tillbaka till ett läge där greker kan kontrollera mer av
            sina egna liv och sin egen ekonomi, men just i dag är de inte
            där.
          </note>
          <note type="speaker">
            Anf. 53 DÉSIRÉE PETHRUS (KD):
          </note>
          <note>
            Fru talman! Tack för det, statsministern! Jag håller nog med
            om det mesta som statsministern säger.
          </note>
          <note>
            Jag har en avslutande fråga, och den handlar mer om Internationella
            valutafonden, IMF: Om de går in som part i EFSF, vad innebär det
            för Sverige? Vi ska inte direkt bidra med kapital till EFSF, men
            om IMF bidrar kanske Sverige blir indirekt deltagande via vår
            kapitalandel i IMF. Jag kan ha fel, men det är en fråga som jag
            har funderat lite på och som jag undrar om statsministern har
            något svar på.
          </note>
          <note type="speaker">
            Anf. 54 Statsminister FREDRIK REINFELDT (M):
          </note>
          <note>
            Fru talman! Jag vill understryka att Sverige inte är medfinansiär
            i EFSF, men vi är det i IMF. IMF är Internationella valutafonden,
            som kanske är den instans i världen som har störst erfarenhet
            och de största resurserna för att hantera finansiella kollapser
            eller länder i situationer där de är nära statsbankrutt.
          </note>
          <note>
            Vi levde i tron att det ofta var finansierat av rika länder i
            Europa och USA som en metod för att hjälpa länder i andra delar
            av världen. IMF kan numera i princip sätta sitt kontor i Europa.
            Det var kanske inte riktigt så det var tänkt, men det är en realitet
            numera att IMF väldigt mycket opererar i Europa, i europeiska
            länder.
          </note>
          <note>
            Där finns också svenska resurser med. Jag tycker att det är fullt
            försvarligt och absolut nödvändigt att vi på detta sätt tillsammans
            med många andra bidrar till att ge IMF muskler att kunna agera.
            Alla vi som oroas över svält, okontrollerad utveckling och människor
            som far illa ska veta att där all mänsklig misär säkert uppträder
            är i länder som totalt tappar greppet eller går i statsbankrutt.
            Kan man förekomma det med hjälp av IMF, skapa strukturer där länder
            kan återkomma och få bättre ordning i sina offentliga finanser,
            är det väl värt också svenska skattekronor att på det sättet vara
            med och säkra en bättre utveckling.
          </note>
          <note>
            Vad är då svaret om den nuvarande situationen? Ja, det är att
            IMF är med i dessa diskussioner i Europa som jag anhängiggjorde.
            Det är inte någonting som Europeiska rådet förfogar över. Vi kan
            bara notera att IMF är en part. Men det är inte kring det vi har
            fört våra diskussioner.
          </note>
          <note type="speaker">
            Anf. 55 TOMMY WAIDELICH (S):
          </note>
          <note>
            Fru talman! Tack, statsministern, för återrapporten!
          </note>
          <note>
            Det har varit mycket fokus på Grekland, Spanien och Italien i
            dagens frågestund, och som jag ser det är problemen mycket vidare
            än så. Räddningsfonden handlar också om att se till att det här
            inte sprider sig till andra länder, inte minst till andra banker.
            Därför är det viktigt att komma ihåg vad som är orsaken till hela
            skuldkrisen. Det är en finanskris som har blivit en skuldkris.
            Skattebetalarna får ta över förluster som har uppstått i den finansiella
            sektorn, inte minst på grund av att den finansiella sektorn under
            flera decennier har avreglerats. Men skattebetalarna har också
            fått betala i form av minskad tillväxt och i form av ökad arbetslöshet.
          </note>
          <note>
            På lång sikt handlar det om att se till att vi reglerar de finansiella
            marknaderna bättre med ökade kapitaltäckningskrav, som regeringen
            också driver, men också med bättre insyn och mer tillsyn, inte
            minst på europeisk nivå.
          </note>
          <note>
            Det vi pratar om i dag är den akuta krishanteringen, och där
            finns det fortfarande många oklarheter. Statsministern säger själv
            att det återstår månader av arbete bland finansministrarna. Det
            känns som ett ganska osäkert läge, och fortfarande är detaljerna
            inte klara. Om nu detta arbete mellan finansministrarna inte lyckas
            är det risk att den ekonomiska nedgången både förvärras och fördjupas.
          </note>
          <note>
            Då skulle jag vilja fråga statsministern: Vilken beredskap finns
            det då för stimulanser? Den budget som man nyligen har lagt fram
            innehåller egentligen bara sänkt krogmoms som stimulans. Finns
            det beredskap för ytterligare stimulanser i ett läge när detta
            grupparbete bland finansministrarna inte lyckas?
          </note>
          <note type="speaker">
            Anf. 56 Statsminister FREDRIK REINFELDT (M):
          </note>
          <note>
            Fru talman! Det kom möjligen in en sträng av svensk inrikespolitik
            där, och jag har i och för sig ingenting emot det. Jag vill ändå
            påpeka att den budget som vi har lagt på riksdagens bord innehåller
            finanspolitiska stimulanser eller satsningar, om det så är skattesänkningar
            eller utgiftsökningar, på någonstans runt 15 miljarder. Jag vill
            påpeka att man i Irland, Portugal och Grekland ska spara 150200
            miljarder i form av skattehöjningar eller utgiftsminskningar.
            Jag tror att det i Storbritannien handlar om 1 000 miljarder i
            utgiftsminskningar och skattehöjningar.
          </note>
          <note>
            Vi kanske ska vara lite ödmjuka inför hur avvikande vi i Sverige
            är just nu. Vi pratar alltså om satsningar i ett Europa där snart
            sagt alla andra skär ned, dessutom mycket kraftigt.
          </note>
          <note>
            Vad är då beredskapen? Jag tror att vi ska vara tydliga med att
            den naturligtvis är väsentligt mindre nu än hösten 2008, då vi
            under franskt ordförandeskap kunde tala om att koordinera stimulanspaket.
            Flera länder utformade dessa stimulanspaket trots att de hade
            underskott. Man kan diskutera hur träffsäkra en del av de stimulanspaketen
            var, om jag ska vara helt ärlig, men detta var möjligt där och
            då.
          </note>
          <note>
            Nu är det snarare just genom att göra utgiftsminskningar och
            bringa bättre ordning i offentliga finanser som hävstången kommer
            genom att man förhoppningsvis får räntorna att falla. Det som
            har skett i de mest skuldtyngda länderna är ju att räntenivåerna
            har gått upp mycket. Jag skulle säga att det förmodligen är detta
            man mer strävar efter.
          </note>
          <note>
            Men sanningen är att Europa är mer utmattat nu än för två år
            sedan. Därför är det också mer viktigt att det som nu ändå kommer
            på plats verkligen sköts och att stegen fungerar.
          </note>
          <note>
            Vi har ändå gått från ett läge där de här stegen saknades till
            att man nu har samlat ihop sig till att ta de första stegen. Det
            kräver mycket mer av arbete. Det kommer i flera länder att ta
            många år innan de förmodligen är ute ur sina problem. Men det
            är ändå bättre att Europa samlar ihop sig.
          </note>
          <note>
            Än en gång, vilket jag har sagt som svar på flera frågor: Alternativet
            hade varit att enskilda länder hade fallit fritt. Det hade inte
            varit bra vare sig för deras befolkningar eller för oss andra.
          </note>
          <note type="speaker">
            Anf. 57 TOMMY WAIDELICH (S):
          </note>
          <note>
            Fru talman! Tack för svaret! Jag håller med statsministern om
            att läget i dag är annorlunda än 2008.
          </note>
          <note>
            Precis som statsministern säger har våra handelspartner inte
            samma möjlighet att stimulera och på så sätt ge draghjälp genom
            vår handel med dem.
          </note>
          <note>
            Vi har också en krona som den gången försvagades med 25 procent
            och gav draghjälp åt den svenska ekonomin, inte minst exportindustrin.
            Den här gången kan vi anta att den svenska kronan inte kan falla
            på samma sätt i förhållande till de stora länder som vi handlar
            med och konkurrerar med, som framför allt handlar i dollar och
            euro.
          </note>
          <note>
            Till sist har vi räntevapnet, där vi hade en styrränta på 4,75
            procent förra gången, när vi gick in i 2008 års finanskris. Nu
            har vi en styrränta på 2 procent. Inte heller där finns det samma
            möjlighet att stimulera.
          </note>
          <note>
            Detta kommer att ställa ännu högre krav på finanspolitiken, det
            vill säga det regering och riksdag gör. Därför tycker jag att
            det är viktigt att regeringen skaffar sig en beredskap just för
            finanspolitiska stimulanser.
          </note>
          <note>
            Vi från Socialdemokraterna är beredda att medverka till en sådan
            blocköverskridande krisuppgörelse. Jag skulle gärna välkomna ett
            initiativ från statsministern, en beredskap för att helt enkelt
            bjuda in till en kriskommission.
          </note>
          <note type="speaker">
            Anf. 58 Statsminister FREDRIK REINFELDT (M):
          </note>
          <note>
            Fru talman! Nu tas steg som förhoppningsvis gör att förtroende
            och optimism delvis kan återkomma. Sverige är inte i samma utsatta
            situation som andra länder. Det är mer så att vi för diskussioner
            om att det påverkar också svensk ekonomi.
          </note>
          <note>
            När människor i Sverige blir lite oroliga för hur det ser ut
            framöver konsumerar de mindre. Det i sin tur gör att delar av
            den ekonomi som vi har i Sverige också stannar av. Men vi är fortsatt
            i ett läge där vi har tillväxt, där sysselsättningen fram till
            nu har kunnat fortsätta växa, och där många företag levererar
            goda resultat och en positiv utveckling, om än de känner av en
            avmattning.
          </note>
          <note>
            Jag vill påpeka att ett skäl till detta är att Sverige har två
            handelspartner som slåss om att vara störst och som ligger mycket
            nära varandra. Det är Norge och Tyskland. Det är två länder som
            inte på samma sätt är drabbade, vilket i sin tur är en bra draghjälp
            för Sverige. Vi är mer beroende av att våra största handelspartner
            har bättre ordning och är på det sättet mycket mindre exponerade
            direkt för exempelvis Grekland och Portugal.
          </note>
          <note>
            Men jag vill inte förminska betydelsen av att problemen kan fortsätta
            påverka Sverige i negativ riktning. Det är också ett av skälen
            till att den svenska regeringen har sagt att vi lägger fram en
            budget för 2012 i balans. Ordet balans kan jag säga att de flesta
            av mina regeringschefer skulle vara gröna av avund ifall de fick
            leverera som besked till sina respektive parlament.
          </note>
          <note>
            Det är en budget i balans här i Sverige, också för att kunna
            säga att vi på det sättet har byggt in en säkerhetsmarginal: Vi
            kan göra mer om det blir aktuellt.
          </note>
          <note>
            Men låt oss inte prata fram det! Det är ju inte så att vi önskar
            att det ska bli en sådan utveckling, utan vi önskar naturligtvis
            att de steg som nu tas gör att förtroendet delvis kan återkomma.
          </note>
          <note>
            Låt oss därför följa att åtgärderna verkligen kommer på plats
            i de mest utsatta länderna, och låt oss fortsatt vara europeiskt
            mycket aktiva i att stödja att strukturerna också tekniskt kommer
            på plats, för det behövs!
          </note>
          <note type="speaker">
            Anf. 59 GUSTAV BLIX (M):
          </note>
          <note>
            Fru talman! Tack, statsministern för återrapporten! Jag delar
            helt statsministerns bedömning att det var mycket viktiga steg
            som togs inte minst på eurozonens toppmöte. Förhoppningsvis kan
            de leda till en lite lugnare situation på finansmarknaderna och
            möjlighet till viktiga framtidsreformer.
          </note>
          <note>
            När statsministern var i riksdagen senast, inför den senaste
            i raden av toppmöten, ställde jag en fråga om sjukdomsinsikten
            i de länder som har de största problemen.
          </note>
          <note>
            I det dokument som nu kommer från eurozonens toppmöte försöker
            man pedagogiskt lyfta fram några av de reformer som ändå görs
            i de länder som har varit uppe till diskussion i dag, både Spanien
            och i synnerhet Italien.
          </note>
          <note>
            I Spaniens fall handlar det om att minska budgetunderskott, att
            omstrukturera banksektorn och att reformera både produkt- och
            arbetsmarknaderna. I Italiens fall lyfter man fram minskad byråkrati,
            slopade minimiavgifter för det som heter fria yrken, det vill
            säga ökad konkurrens, och liberalisering av offentliga tjänster.
            Dessutom behöver man reformera arbetsmarknadslagstiftningen, och
            man välkomnar också planerna på att så småningom höja pensionsåldern
            i Italien.
          </note>
          <note>
            Gemensamt är att man i båda länderna nu förbereder att via konstitutionen
            stärka kraven på balanserade budgetar. Allt detta är välkommet
            och bra.
          </note>
          <note>
            Statsministern har nu varit statsminister i fem år och har varit
            på ett antal eurotoppmöten. Frågan från min sida är: Hur skiljer
            sig detta möte från övriga, utöver det som står i slutsatserna
            om vad som ska göras? Hur tolkar statsministern reformviljan i
            de drabbade länderna? Det handlar kanske inte bara om Italien
            och Spanien, för det finns ju fler länder i Europa som har problem
            med konkurrenskraften, i syd och öst och faktiskt också i norr,
            och även Sverige behöver göra mer.
          </note>
          <note>
            Hur skulle statsministern bedöma reformviljan i EU efter det
            senaste toppmötet?
          </note>
          <note type="speaker">
            Anf. 60 Statsminister FREDRIK REINFELDT (M):
          </note>
          <note>
            Fru talman! Ordningen är ofta den att när regeringar i länder
            som får problem föreslår åtgärder för att komma till rätta med
            dem blir befolkningen ofta olycklig över beskeden. Det är inte
            så märkligt. De flesta anser: Jag har inte bidragit till några
            problem, så varför ska jag då få bära bördan av skattehöjningarna
            eller utgiftsnedskärningarna? Därför drar sig ofta regeringar
            av olika slag för att ge den typen av besked eller föreslå sådant.
          </note>
          <note>
            Det är ofta mycket kortsiktigt tänkt, eftersom de flesta länder
            som har genomfört tuffa reformer Sverige är ett exempel på det,
            men vi har också Finland och de baltiska länderna och även Irland
            ofta har kunnat återvända med en mycket starkare förmåga att växa,
            att få i gång sina ekonomier till följd av de åtgärder som de
            har vidtagit.
          </note>
          <note>
            Vi har nu exempel genom den här krisen. I någon mån har vi tre
            år i följd haft toppmöten där i princip vartenda ett har handlat
            om just krishantering, oftast alltför kortsiktigt. Flera exempel
            har givits på länder där regeringschefen har signalerat till sina
            respektive befolkningar: Vi har inga problem. Det är klart att
            det bara förvärrar känslan: Om vi inte har några problem, varför
            föreslår då regeringen en massa impopulära åtgärder?
          </note>
          <note>
            Ett av skälen till att det har tillkommit strukturer likt IMF:s
            eller andra tror jag är just att länder har dels problem, dels
            regeringar som säger att de antingen inte ser problemen eller
            är ovilliga att göra något åt dem, men ändå behöver låna av andra
            för att klara utbetalningar av löner till offentliganställda.
            I det läget utverkas ett tryck utifrån. Det ser vi nu ett exempel
            på.
          </note>
          <note>
            På detta möte till skillnad från tidigare tycker jag att det
            blev tydligare att länder förbereder att vidta fler åtgärder.
            Den italienska regeringschefen skrev ett brev på 15 sidor till
            toppmötet för att beskriva en hel del av de åtgärder som finns
            återgivna i toppmötesslutsatserna från eurotoppmötet. På motsvarande
            sätt är det också tydligare skrivningar kring Spanien.
          </note>
          <note>
            Jag skulle vilja säga att det är mer tydliga steg än vad jag
            har upplevt tidigare i fråga om vad man faktiskt måste göra. På
            motsvarande sätt är också styckena kring Grekland tydligare än
            tidigare beträffande vad man ska göra, och precis som Gustav Blix
            anger nämns också till och med konstitutionella förändringar för
            att stödja förmågan att verkligen ha en ekonomi i balans.
          </note>
          <note>
            Nu tas alltså fler steg än som har tagits tidigare. Men detta
            måste komma på plats och genomföras, och det är bråttom, eftersom
            länderna är mycket skuldtyngda och marknaderna mycket nervösa,
            som har framgått.
          </note>
          <note type="speaker">
            Anf. 61 GUSTAV BLIX (M):
          </note>
          <note>
            Fru talman! Tack, statsministern, för det svaret! Det är glädjande
            om vi nu ser ett par viktiga steg mot att faktiskt få på plats
            viktiga reformer. Jag tror att vi alla här inne i kammaren är
            övertygade om att Europa behöver stärka sin konkurrenskraft och
            att det är mycket som behöver göras.
          </note>
          <note>
            Jag vill tillägga något till det statsministern sade om att reformer
            belönas och att det också vänds ganska snabbt. Ett viktigt perspektiv
            i det är att det inte är ovanligt att regeringar som på allvar
            tar itu med reformer och som på allvar försöker möta de utmaningar
            landet står inför belönas för detta av väljarna. Vi kan väl bara
            hoppas att så blir fallet även denna gång.
          </note>
          <note>
            Den stora fråga som kvarstår för oss andra att bedöma är: Vad
            händer om länder som på papper har sagt att de nu ska göra viktiga
            reformer inte gör detta? Det skulle inte vara första gången vi
            får dessa papper och det sedan inte händer så pass mycket som
            vi hade förväntat oss.
          </note>
          <note>
            Frågan är: Statsministern, hur bedömer du övriga Europas och
            övriga omvärldens tålamod med de europeiska länder som har de
            här utmaningarna? Vad är det som krävs för att vi ska få ett förtroende
            tillbaka för den europeiska konkurrenskraften?
          </note>
          <note type="speaker">
            Anf. 62 Statsminister FREDRIK REINFELDT (M):
          </note>
          <note>
            Fru talman! Låt oss vara tydliga med att detta har varit ett
            återkommande problem. Landet X lovar att vidta åtgärder motsvarande
            100. Sedan åker de hem och genomför kanske 25. Då blir marknadsreaktionen
            på det kraftigt negativ: De sade 100, men de gjorde inte 100.
          </note>
          <note>
            Det fungerar så i vår transparenta värld att allting syns. Det
            märks om man inte fullständigt gör det man själv har lovat. Det
            har varit ett återkommande problem. Det bästa är egentligen om
            man lovar 100 och åker hem och gör 200. Då kommer man att få en
            väldigt positiv reaktion. Då har man, så att säga, överraskat.
            Men det viktiga är att man åtminstone gör det man har lovat.
          </note>
          <note>
            Det blir allt tydligare att våra möten handlar väldigt mycket
            om att följa upp att man faktiskt gör vad man har sagt att man
            ska göra och att det sedan också kommer på plats.
          </note>
          <note>
            Det ska dock konstateras att vi har en svensk tradition av att
            om riksdagen beslutar att en skatt ska uttas med 10 procent meddelar
            Skatteverket det till befolkningen, och befolkningen betalar in
            sina skatter. Men här har vi med länder att göra som fattar den
            typen av beslut och där skattemyndigheten först kanske inte berättar
            att de vill genomföra besluten, och sedan säger sig befolkningen
            inte vilja betala skatterna. Då är det väldigt svårt att få ordning
            på ekonomin.
          </note>
          <note>
            Jag säger det mer av respekt för att beskriva hur djupgående
            problemen är i en del av de här länderna. Man kan alltså fatta
            vilket beslut man vill, men om det ändå inte efterlevs är det
            väldigt svårt att säga att det har givit något resultat.
          </note>
          <note>
            Den typen av problem är faktiskt vad vi talar om i en del fall.
            Det syns också i slutsatstexten. Man talar till och med i fallet
            Grekland om att vara på plats och löpande följa att allting verkligen
            kommer på plats, vilket har lett till grekiska reaktioner efter
            mötet. De upplever och det kan man mänskligt förstå att de är
            under tvångsförvaltning. Men det återspeglar just det här problemet.
          </note>
          <note>
            Vad är min slutsats av detta? Ja, det är flera steg i rätt riktning,
            men det kommer att behöva vårdas och följas upp att det verkligen
            kommer på plats. Om det gör det tror jag att det betalar sig.
            Och erfarenheten är, precis som Gustav Blix påpekar, att då brukar
            till och med regeringar bli omvalda.
          </note>
          <note type="speaker">
            Anf. 63 KARL SIGFRID (M):
          </note>
          <note>
            Fru talman! Statsministern! Ett tydligt mönster i den europeiska
            skuldkrisen är att eurozonens ledare gång på gång kommer ut från
            sina toppmöten och säger att de har hittat en lösning. Tidigare
            gånger har det visat sig att allt de gjort är att de har skjutit
            problemet framför sig.
          </note>
          <note>
            Vi får hoppas att det här är ett undantag från det. Det fundamentala
            problemet är att det finns länder i Sydeuropa som lever långt
            över sina tillgångar och som måste leva mer sparsamt. Nu tycks
            dock allt fler, även politiska partier här i Sverige, förespråka
            motsatsen till sparsamhet. I stället för att spara vill de göra
            av med mer pengar eller stimulera, som de kallar det.
          </note>
          <note>
            Min fråga till statsministern är: Råder det inte längre enighet
            inom EU om att europeiska länder måste prioritera att balansera
            sina budgetar?
          </note>
          <note type="speaker">
            Anf. 64 Statsminister FREDRIK REINFELDT (M):
          </note>
          <note>
            Fru talman! Jag skulle vilja säga att det numera råder enighet
            om värdet av att ha god ordning i sina offentliga finanser. Men
            jag vill samtidigt understryka att min känsla, inte minst hösten
            2008, var att det fanns ett synsätt att man skulle stimulera närmast
            oavsett vilka förutsättningar man hade för det och att varje stimulans
            närmast var självbetalande och därför alltid kunde förordas.
          </note>
          <note>
            Vi tror i grunden inte att det är långsiktigt hållbart. Vi har
            lärt oss som liten öppen ekonomi att man snabbt blir straffad
            av marknadsreaktioner om man beter sig på det sättet. Jag tror
            egentligen inte att det går någonstans i världen.
          </note>
          <note>
            Vi bör notera att diskussionerna i USA inför amerikanskt presidentval,
            i ett läge där den amerikanska statsskulden just passerat 100
            procent av deras samlade tillgångar, består av två partier som
            på var sitt sätt i alla fall fortsätter att tala om stimulanser.
            Det är alltså inte bara isolerat till Europa att föra den diskussion
            som möjligen kan uppfattas vara mer populär för väljare. Det handlar
            om att lova ytterligare skattesänkningar och ytterligare utgiftsökningar,
            trots att man alltså har enorma underskott och stora skulder.
          </note>
          <note>
            Nu finns i Europa insikten om att det inte går, att det gör att
            problem kommer över till grannar, att det påverkar räntenivåer
            och att det inte är långsiktigt hållbart. Det är bara det att
            vägen tillbaka är lång. Den är inte populär, och den har precis
            börjat anträdas, vilket säger något om vad som ligger framför
            Europa under många år.
          </note>
          <note>
            Överläggningen var härmed avslutad.
          </note>
          <note>
            5 § Anmälan och omedelbar hänvisning av ärenden till utskott
          </note>
          <note>
            Anmäldes
          </note>
          <note>
            Kammaren biföll talmannens förslag att dessa motioner omedelbart
            skulle hänvisas till civilutskottet.
          </note>
          <note>
            6 § Anmälan om interpellationer
          </note>
          <note>
            Anmäldes att följande interpellationer framställts
          </note>
          <note>
            den 28 oktober
          </note>
          <note>
            Adnan Dibrani
          </note>
          <note>
            Hans Ekström
          </note>
          <note>
            Gustav Fridolin
          </note>
          <note>
            Caroline Helmersson Olsson
          </note>
          <note>
            Helena Leander
          </note>
          <note>
            Matilda Ernkrans
          </note>
          <note>
            Louise Malmström
          </note>
          <note>
            Interpellationerna redovisas i bilaga som fogats till riksdagens
            snabbprotokoll tisdagen den 8 november.
          </note>
          <note>
            7 § Anmälan om frågor för skriftliga svar
          </note>
          <note>
            Anmäldes att följande frågor för skriftliga svar framställts
          </note>
          <note>
            den 28 oktober
          </note>
          <note>
            Abir Al-Sahlani
          </note>
          <note>
            Abir Al-Sahlani
          </note>
          <note>
            Jennie Nilsson
          </note>
          <note>
            Jennie Nilsson
          </note>
          <note>
            Thoralf Alfsson
          </note>
          <note>
            Shadiye Heydari
          </note>
          <note>
            Catharina Bråkenhielm
          </note>
          <note>
            Frågorna redovisas i bilaga som fogats till riksdagens snabbprotokoll
            tisdagen den 8 november.
          </note>
          <note>
            8 § Anmälan om skriftligt svar på fråga
          </note>
          <note>
            Anmäldes att skriftligt svar på följande fråga inkommit
          </note>
          <note>
            den 28 oktober
          </note>
          <note>
            Lennart Axelsson
          </note>
          <note>
            Svaret redovisas i bilaga som fogats till riksdagens snabbprotokoll
            tisdagen den 8 november.
          </note>
          <note>
            9 § Kammaren åtskildes kl. 15.15.
          </note>
          <note>
            Förhandlingarna leddes
          </note>
          <note>
            /Eva-Lena Ekman
          </note>
        </div>
      </body>
    </text>
  </TEI>
</teiCorpus>
