<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 201314</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 201314</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-201314--108</head>
          <docDate when="2014-05-07 00:00:00">2014-05-07 00:00:00</docDate>
        </div>
      </front>
      <body>
        <div>
          <note>
            Riksdagens snabbprotokoll
          </note>
          <note>
            2013/14:108
          </note>
          <note>
            Onsdagen den 7 maj
          </note>
          <note>
            Kl. 09:00 - 16:26
          </note>
          <note>
            1 § Partiledardebatt inför Europaparlamentsvalet
          </note>
          <note type="speaker">
            Anf. 1 Statsminister FREDRIK REINFELDT (M):
          </note>
          <note>
            Herr talman! I juni kommer stats- och regeringscheferna i Europa
            och i Europeiska rådet att uppmärksamma att det är 100 år sedan
            skotten i Sarajevo. Det var de som kom att bli början till första
            världskriget, som sedan också ledde till andra världskriget.
          </note>
          <note>
            I grunden var problemen 1914 det som har fortsatt att vara en
            utmaning även i vår tid. Människor delas upp efter kollektiv tillhörighet,
            aggressiv nationalism, en tro på att våld och militär intervention
            är en lösning på problem – en sorts vi-och-de-tänkande. Detta
            har dessutom återkommit gång på gång också i vår egen historia.
            Det är en utmaning som syns i Ukraina i dag och även på andra
            håll i EU.
          </note>
          <note>
            Den här våren och sommaren är det inte bara 100 år sedan första
            världskriget, det är också 200 år sedan Sverige var involverat
            i vad som förhoppningsvis var vårt sista krig. Under våren har
            jag åkt runt på landets skolor, träffat elever och talat om var
            Sverige kommer ifrån, vår historia och vart vi är på väg. Jag
            brukar fråga: Vet ni vilket land som Sverige senast var i krig
            med? Nästan ingen vet. När jag säger att det är Norge fnissar
            de i bänkarna eftersom det är så otänkbart. Det ger ändå ett perspektiv
            att fred inte är något man ska ta för givet, men samtidigt när
            fred väl har etablerat sig som det normala i folksjälen blir varje
            tanke på krig orimlig.
          </note>
          <note>
            När vi tittar utanför våra gränser ut i Europa ser vi hur stor
            betydelse EU-samarbetet har haft. Det har fört med sig fred, demokrati
            och välstånd, samarbete mellan länder och människor samt ökat
            människors förståelse för allas våra likheter men också olikheter.
            Det har gjort att våra barn inte ser de gränser som präglade Europa
            när våra föräldrar växte upp.
          </note>
          <note>
            Om mindre än tre veckor är det val till Europaparlamentet. Då
            väljer vi väg för kontinenten för åren som kommer. I skuggan av
            Ryssland drömmer nu många människor i Ukraina om att få vara en
            del av det europeiska samarbetet, om att vara en del av ett Europa
            i samarbete. De ser EU som en väg till ett bättre samhälle och
            demokrati. Det andra vill bli en del av är vårt ansvar att fortsätta
            att värna, utveckla och förbättra. Tillsammans med andra länder
            kan vi stå upp mot den ryska aggressionen mot Ukraina.
          </note>
          <note>
            Nya moderaterna tror på Europa. Vi ser att vi behöver samarbeta
            för att nå de bästa lösningarna. Det finns de som vill annorlunda.
            Främlingsfientlighetens och Europafientlighetens krafter vill
            stänga gränser och försvåra kontakter mellan människor. De vill
            bygga murar mot dem som inte ser ut som vi eller som talar ett
            annat språk. Den vägen saknar framtid men har en mycket tung och
            mörk historia.
          </note>
          <note>
            Herr talman! Nya moderaterna tror på Europa. Den 25 maj går vi
            till val på tre huvudpunkter.
          </note>
          <note>
            För det första måste jobben bli fler i Sverige och i Europa.
            Europasamarbetet kan via öppen handel, ökad konkurrenskraft, moderniserad
            budget samt ansvarsfull och begränsad regelstyrning bidra till
            att jobben blir fler. Sverige kan stå som ett viktigt exempel.
          </note>
          <note>
            Alliansregeringens satsningar på jobben har gett resultat. Sedan
            2006 har jobben i Sverige blivit över en kvarts miljon fler, alltså
            fler än 250 000. Det finns de som säger att jobben automatiskt
            blir fler bara för att befolkningen växer. Men det finns inget
            sådant likhetstecken. I länder med liknande befolkningsökning
            som Sverige har jobben inte vuxit i antal lika mycket eller till
            och med minskat. Att jobben har blivit fler i Sverige är resultatet
            av en målmedveten politik.
          </note>
          <note>
            Sverige sticker ut. Vi har bland de starkaste finanserna i EU
            där många andra länder sedan länge går i motsatt riktning. Vi
            har högst sysselsättningsgrad i EU tillsammans med Nederländerna.
            Vi har högst arbetskraftsdeltagande. Det är helt enkelt många
            som jobbar i Sverige.
          </note>
          <note>
            I många andra länder har människor fått mindre pengar i plånboken
            under krisen. I Sverige har det blivit tvärtom. Vi har haft kraftiga
            reallöneökningar. Med vår politik har alla som tjänar under 38
            500 kronor i månaden fått en hel extra månadslön om året efter
            skatt. Nya moderaterna och Alliansen vet hur man skapar jobb och
            tillväxt.
          </note>
          <note>
            Öppenhet och frihandel är bra för Sverige. Det är det för alla
            människor i Sverige. Vi vill göra handeln i Europa så fri i praktiken
            som den beskrivs på papperet. När vi river fler handelshinder
            i EU är det bra för svenska företag. Då kan fler företag starta
            och växa i Europa, och jobben blir fler.
          </note>
          <note>
            Låt oss konstatera att det finns mycket kvar att göra. Många
            praktiska hinder återstår för företagen. Det är särskilt tydligt
            när det gäller tjänstehandeln. Hälften av Sveriges bnp kommer
            från export. Vi exporterar till länder i vår närhet – Tyskland,
            Norge. Ungefär två tredjedelar av vår export går till länder i
            Europa. Europasamarbetet har fört med sig fantastiska möjligheter
            för svenska konsumenter och företag. Vår hemmamarknad har breddats.
            Den har tidigare varit nationell. Nu omfattar den 28 länder, 500
            miljoner människor och 23 miljoner företag. Jobb och tillväxt,
            rörlighet, samarbete och frihandel – med rätt politik i Europa
            får vi dessutom på det sättet bättre här hemma. Genom samarbete
            med andra länder kan svenska företag växa. Då skapas fler jobb.
            Då växer vår ekonomi och vårt välstånd. Vi får mer resurser till
            skolan och sjukvården samt till omsorgen om våra äldre. Då kan
            vi hjälpas åt att hantera utmaningar som inte bryr sig om landgränser.
            Vi vill ge svenska företag nya möjligheter via ett frihandelsavtal
            med USA och bättre och tydligare regler inom Europa.
          </note>
          <note>
            För det andra är ordning och reda i ekonomin grunden för allt.
            Det gäller här hemma och det gäller i EU. Europa har visat en
            förmåga att hålla ihop genom finanskrisen under en utdragen lågkonjunktur.
            Vi har jobbat med att styra upp enskilda länders nedtyngda statsfinanser.
            Vi har drivit på reformer för att öka konkurrenskraften. Vi har
            också funnits till stöd för länder i akut behov av hjälp utifrån.
            Allt detta har bidragit till att skapa bättre förutsättningar.
            Det måste vara en del av samarbetet också nu när vi blickar mot
            åren framför oss.
          </note>
          <note>
            Nya moderaterna kommer aldrig att släppa tyglarna när det gäller
            ordning och reda i ekonomin. Vi har sett vad som händer i länder
            där man inte har tagit ansvar och där man har varit tvungen att
            strama åt och skära ned. I Sverige har statsskulden minskat sedan
            2006. Det är Sverige ensamt om i hela EU. I andra länder har den
            i stället ökat. Vi har kunnat satsa på allt det som bygger vårt
            samhälle starkt. Ansvar för ekonomin är grunden för att fler människor
            ska få jobb. Det är Nya moderaternas budskap i Europasamarbetet.
          </note>
          <note>
            Vi är en stark röst för en uppstyrd ekonomi, inte bara i Sverige
            utan även i länderna runt omkring oss. Det är så människor och
            företag kan känna sig trygga med framtiden. Så kan jobben bli
            fler i Sverige och i Europa.
          </note>
          <note>
            För det tredje handlar det om öppenhet och tolerans när allt
            fler och starkare röster ropar på ett annat Europa. Politiska
            krafter vill bygga murar mellan våra länder och vill göra det
            svårare för ungdomar att studera på ett universitet i ett annat
            land. De vill hindra människor från att komma till Europa för
            att skapa sig ett bättre liv. De vill ge, som det heter, svenska
            jobb åt svenskar först.
          </note>
          <note>
            I många länder i Europa har den typen av politiska krafter vuxit
            sig starka. Det skapar motsättningar. Det bygger nya gränser.
            Det är fel väg.
          </note>
          <note>
            För Nya moderaterna är öppenhet en av hörnstenarna i Europasamarbetet.
            EU är ett gemensamt värderingsbygge, en motkraft mot slutenhet
            och nationalism. Vi kommer alltid att stå upp för ett öppet Europa.
          </note>
          <note>
            Herr talman! EU ska göra rätt saker. Beslut ska fattas så nära
            människor som möjligt. En del saker behöver vi bestämma gemensamt.
            Annat bestämmer vi bättre själva.
          </note>
          <note>
            Vi behöver ett europeiskt polissamarbete. Det är tillsammans
            som vi kan komma åt den gränsöverskridande organiserade brottsligheten.
            Då får vi tryggare gator också här hemma. Vi vill ha gemensamma
            och tuffare kontroller av livsmedel i Europa, så att vi kan lita
            på att maten vi äter har producerats så som vi tycker att den
            ska produceras och innehåller det vi förväntar oss. I Sverige
            har vi högre krav på hur man hanterar djur och hur man transporterar
            djur. Vi arbetar aktivt för att djur ska få det bättre i hela
            EU. Vi vill att svenska bönder ska konkurrera på lika villkor
            i Europa och att de svenska kraven ska bli praxis i hela EU.
          </note>
          <note>
            En annan utmaning som vi möter bäst tillsammans är klimatet.
            EU står för 10 procent av världens utsläpp, medan Sverige står
            för ungefär 0,1 procent. Det är inte vi som är det största problemet.
            Om vi ska kunna minska de globala utsläppen och hålla tvågradersmålet
            måste vi påverka länderna med de stora utsläppen. När EU talar
            med en röst i klimatfrågan blir vi starkare och kan påverka de
            största utsläppsländerna: Kina och USA.
          </note>
          <note>
            Dessutom måste farliga kemikalier och gifter bort från vår vardag.
            Vi vill skärpa EU:s kemikalielagstiftning.
          </note>
          <note>
            På alla dessa områden är EU-samarbetet viktigt, men det betyder
            inte att alla beslut ska fattas i Bryssel. När det gäller arbetsmarknadspolitik,
            familjepolitik, jämställdhet, skatter och regler för snus eller
            jakt på varg ska det bestämmas i Sverige. EU ska inte ägna sig
            åt onödig byråkrati eller detaljregleringar. Europasamarbetet
            ska fokusera på det som EU gör bäst.
          </note>
          <note type="speaker">
            Anf. 2 MIKAEL DAMBERG (S) replik:
          </note>
          <note>
            Herr talman! Ett av de första besluten som den moderatledda regeringen
            tog när de kom till makten var att göra det möjligt för arbetsgivare
            att stapla visstidsanställningar på varandra näst intill i oändlighet
            – det skedde år 2007.
          </note>
          <note>
            För någon vecka sedan talade jag med Kristina, en kvinna som
            snart fyller 50 år. För sju år sedan fick hon ett vikariat på
            sin drömarbetsplats, men jobbet var osäkert. I maj varje år fick
            hon veta om hon hade jobbet kvar till hösten. Efter en tid omvandlades
            jobbet, tjänsten, till en allmän visstidsanställning. Något år
            senare omvandlades det till en gästlärartjänst. När det hade gått
            fem år började arbetsgivaren om igen, och hon blev erbjuden ett
            nytt vikariat. Det var samma jobb. Det var samma arbetsuppgifter.
            Det var samma arbetsplats. Men det var fortfarande inte ett fast
            jobb.
          </note>
          <note>
            Kristina tröttnade efter sju år. Hon tvingades söka en annan
            tjänst. Det var ett lägre kvalificerat jobb, men det var ett fast
            jobb och en trygghet för familjen.
          </note>
          <note>
            Kristina är inte ensam. TCO har visat att så många som 65 000
            svenskar har jobbat på en och samma arbetsplats under sådana här
            osäkra arbetsvillkor under mer än fem års tid. Kommunal har visat
            att det var 27 000 fler visstidsanställda förra året än när de
            här nya reglerna, som regeringen beslutat om, infördes.
          </note>
          <note>
            EU-kommissionen har varit kritisk mot regeringen. De har gått
            så långt att de för andra gången säger att de hotar att stämma
            Sverige inför domstol om inte regeringen snarast vidtar åtgärder.
            Men i stället för att lyssna på kritiken har man viftat bort den.
          </note>
          <note>
            Vi socialdemokrater är tydliga. Vi står på de anställdas sida
            både i Sverige och i Bryssel. Vi har återkommande krävt ett stopp
            för staplade visstidsanställningar, men regeringen har inte gjort
            någonting. Varför, Fredrik Reinfeldt, tar du strid mot EU för
            att undergräva anställningstryggheten? Vad är det som är så farligt
            med att Kristina och andra människor som har jobbat på en och
            samma arbetsplats år ut och år in får ett fast jobb? I dag vill
            jag ha besked.
          </note>
          <note type="speaker">
            Anf. 3 Statsminister FREDRIK REINFELDT (M) replik:
          </note>
          <note>
            Herr talman! Låt oss slå fast att tillsvidareanställning är grunden
            för den svenska arbetsmarknaden. Det är självklart att människor
            vill ha den tryggheten och den förutsägbarheten. Det är fullt
            förståeligt.
          </note>
          <note>
            Det finns olika former av tidsbegränsade anställningar. Det är
            en sorts flexibilitet, ett sätt att sänka trösklar och att få
            människor att testa. Om allt detta tas bort eller ifrågasätts
            kommer det rimligen att leda till att många arbetsgivare inte
            släpper in människor som står en bit ifrån, unga människor som
            saknar erfarenhet.
          </note>
          <note>
            Det gäller att hitta en balans mellan detta. Det handlar om både
            en önskan om att folk ska ha tillsvidareanställning och en önskan
            om en flexibilitet, en möjlighet för folk att få komma in och
            testa.
          </note>
          <note>
            När vi tittar på detta vill jag understryka att arbetsmarknadens
            parter inte är överens om hur det här egentligen ser ut. Det är
            lätt att hänvisa till enskilda fall, men vi har inte kunnat hitta
            en entydig bild av detta. Vi för en dialog med kommissionen. Det
            går inte till så som Mikael Damberg beskriver. Det här är inget
            nytt. Man för en dialog kring hur det här egentligen ser ut. Vi
            har bett Statistiska centralbyrån att gå igenom hur förekomsten
            av användning av tillsvidareanställning egentligen ser ut. Så
            agerar man långsiktigt och seriöst. Man tittar igenom hur lagstiftningen
            har fungerat.
          </note>
          <note>
            Men vi noterar en sak. Det är en väldigt stor grupp av människor
            som kommer vidare från visstidsanställningar in i fasta anställningar.
            Det är alltså uppenbart att här också finns en brygga som fungerar.
            Möjligheten att få testa och visa upp sig för arbetsgivare leder
            sedan över till fasta anställningar.
          </note>
          <note>
            Frågan är vad Socialdemokraterna står för. Ska detta bli en jakt
            på allt som inte är fastanställningar? Det kommer i realiteten
            att vara ett sätt att stänga dörrar och omöjliggöra den flexibilitet
            som många företag behöver för att klara konkurrensen. Är det Socialdemokraternas
            besked till Sveriges företag?
          </note>
          <note type="speaker">
            Anf. 4 MIKAEL DAMBERG (S) replik:
          </note>
          <note>
            Herr talman! Det var ett intressant svar av statsministern. Han
            talar om balans. Men Kristina ska alltså vänta i sju år och fortfarande
            inte få ett fast jobb, trots att lagstiftningen egentligen säger
            att hon borde få det efter två år. Det är den balansen som statsministern
            försvarar. Det är han som har infört den lag som gör det möjligt
            att stapla visstidsanställningar på varandra.
          </note>
          <note>
            Jag tror att Sveriges kvinnor, framför allt, som drabbas av det
            här hade förväntat sig ett annat svar av Sveriges statsminister.
            Nu är det så absurt att det är EU-kommissionen som säger att Sverige
            inte följer de gemensamma europeiska reglerna. Svenska anställda
            har alltså ett sämre skydd än andra europeiska löntagare i Europa.
            Man säger till regeringen: Ni måste ändra detta. Och regeringen
            säger: Det finns inga problem.
          </note>
          <note>
            Det blir märkligt att du säger att du står upp för den svenska
            modellen när du gång på gång undergräver den. Du har förbjudit
            fackföreningar att försvara svenska kollektivavtal på svensk arbetsmarknad
            för utstationerad arbetskraft. Nu säger du att du är beredd att
            ta strid mot EU för att försvara arbetsgivarnas rätt att stapla
            visstidsanställningar på varandra. Det visar att det behövs en
            ny regering men också en annan majoritet i EU-parlamentet.
          </note>
          <note type="speaker">
            Anf. 5 Statsminister FREDRIK REINFELDT (M) replik:
          </note>
          <note>
            Herr talman! Jag tror att vi förstår av Mikael Dambergs upphetsning
            att det är valrörelse, men det blir inte bättre av att man blir
            obalanserad.
          </note>
          <note>
            Vi har bett om att man ska titta igenom detta. Fakta är ingenting
            som gör ont, Mikael Damberg. Finns det exempel på att det här
            missutnyttjas ska det rättas till. Men jag förstår inte hur Socialdemokraterna
            tänker förhålla sig till behovet av tidsbegränsade alternativ
            och till behovet av flexibilitet. Det är ett faktum att nära nog
            varje industriföretag och annat företag man besöker i dag som
            ägnar sig åt exportverksamhet och konkurrensutsatt verksamhet
            hittar just en balans mellan att sträva efter fasta anställningar
            och att vid behov – vid toppar och när en stororder kommer in
            – kunna jobba med flexibilitet.
          </note>
          <note>
            Ingenting av detta ser Socialdemokraterna, utan man lyssnar bara
            på vad facket nu vill att det ska heta att den här valrörelsen
            handlar om. Det är inte ett sätt att ta ansvar för vår konkurrenskraft
            och för att människor ska få jobb.
          </note>
          <note>
            Vi tar detta på allvar. Det är inte så som Mikael Damberg beskriver:
            att det är en strid mot kommissionen. Vi för en dialog kring detta,
            och vi tar det mycket seriöst.
          </note>
          <note type="speaker">
            Anf. 6 ÅSA ROMSON (MP) replik:
          </note>
          <note>
            Herr talman! Det är väldigt kul och intressant att vi här i kammaren
            får ha en EU-debatt. Jag tror att EU-politik ibland kan framstå
            som ganska abstrakt för många väljare där hemma. Vi politiker
            har ofta svårt att förklara. Vi tråcklar in oss i förklaringarna
            kring var, när och hur beslut ska fattas.
          </note>
          <note>
            Men någonting som är ganska konkret med EU-politiken är klimat-
            och miljöfrågorna. Jag noterade att statsministern och moderatledaren
            i sitt anförande i dag i kammaren faktiskt tog upp en del av de
            här frågorna. Moderaterna har flera vackra ord i den här EU-valrörelsen,
            precis som i den förra, om just miljö- och klimatfrågor.
          </note>
          <note>
            Någonting som är väldigt konkret är att gå och köpa en barnmatsburk
            åt sina barn, som jag gör. För två år sedan var ett förslag uppe
            i EU-parlamentet – det är ju EU som reglerar innehållet i större
            delen av våra livsmedel eftersom de reglerna på en gemensam marknad
            måste sättas tillsammans. Den gröna gruppen hade föreslagit att
            man skulle slå ihop tre stycken ganska komplicerade direktiv till
            ett väldigt tydligt, där man mycket tydligt radade upp vilka bekämpningsmedel
            och vilka farliga ämnen som man inte ville ha i produktionen av
            barnmat. Det röstade de moderata ledamöterna emot.
          </note>
          <note>
            I fråga efter fråga när det gäller miljö och klimat ser vi hur
            man i handling agerar annorlunda än vad man säger i den svenska
            retoriken.
          </note>
          <note>
            Man säger att det är viktigt därför att det är någonting konkret
            och tydligt att visa för svenskarna att här gör vi ändå någonting
            som vi måste göra tillsammans och där Sverige svarar mot den bild
            som många svenskar har, att vi minsann är i EU för att kämpa för
            miljön och klimatet.
          </note>
          <note>
            Trots det har det aldrig varit så tydligt som under alliansregeringen
            att Sverige får kritik på just miljöområdet. Vi är i konflikt
            med kommissionen och EU-domstolen i flera delar. I en sådan del
            vill jag ha svar i dag: Varför röstade Moderaterna mot förslaget
            gällande användning av extra farliga bekämpningsmedel i produktionen
            av barnmat?
          </note>
          <note type="speaker">
            Anf. 7 Statsminister FREDRIK REINFELDT (M) replik:
          </note>
          <note>
            Herr talman! Jag antar att vi av detta ska dra slutsatsen att
            röstar man inte för gröna förslag är man för gifter i barnmatsburkar.
            Det blir absurt att föra debatten på det sättet. Jag kan slå fast
            att jag tror att alla riksdagspartier är emot att det finns gift
            i barnmatsburkar.
          </note>
          <note>
            Frågan är: Vilken typ av beslut ska fattas på vilken nivå? Har
            det möjligen funnits andra typer av förslag? Det är till exempel
            en gåta hur Miljöpartiet, som under mycket lång tid inte ville
            se någon form av europeiskt beslutsfattande, här företräder Brysselmakten
            nästan lika mycket som Mikael Damberg gjorde för en stund sedan.
            Här ska minsann Bryssel bestämma. Här ska det talas om exakt vad
            som gäller för olika barnmatsburkar. Det ska styras av EU.
          </note>
          <note>
            Jag tror att det säkert kan vara en framkomlig väg, men jag vill
            säkerställa att vi också har svenska regler och lagar med till
            och med högre krav som ska respekteras. Det konflikterna ofta
            gäller är: Vad ska ligga på EU-nivå? Vad ska det finnas för möjligheter
            att komplettera nationellt?
          </note>
          <note>
            Vi röstar inte alltid på varandras förslag. Det är inte något
            nytt för oss i politiken.
          </note>
          <note>
            När det gäller klimatpolitiken tycker jag att det är oerhört
            viktigt att vi under den mandatperiod som Europaparlamentet har
            framför sig agerar för att gå på det som kommissionen har föreslagit,
            att ta upp målen för 2030 till nivån 40-procentig utsläppsreduktion.
            Det är en kraftig ambitionshöjning. Det går i motsatt riktning
            jämfört med många andra utvecklade delar av världen som nu stryker
            sina klimatmål eller backar. Det behövs alltså mer än någonsin
            ett Europa som håller ihop.
          </note>
          <note>
            Vi ska vara tydliga med en annan sak: Det är inte så att Europa
            går i takt kring detta. Sverige ingår i en grupp av länder som
            vill ligga längst fram. Den svenska regeringen har föreslagit
            att vi ska ha ännu högre nivåer på våra växthusgasreduktioner
            än vad kommissionen har föreslagit. Här kommer vi att behöva vara
            pådrivande, både i Europaparlamentet och i andra instanser där
            Sverige företräds inför förhandlingarna.
          </note>
          <note type="speaker">
            Anf. 8 ÅSA ROMSON (MP) replik:
          </note>
          <note>
            Herr talman! Jag noterar att Moderaterna plötsligt tycker att
            vi ska ha svenska regler för innehållet i livsmedel som finns
            på den europeiska marknaden. När man har en gemensam marknad har
            det varit naturligt även för de gröna att i EU reglera huvuddelen
            av innehållet i och produktionen av barnmat, till exempel inom
            jordbrukspolitiken. Det skulle vara mycket svårare för företagen
            – svenska bönder, uppköpare och barnmatsproducenter – om det fanns
            28 olika regler för hur man ska producera barnmat. Det här trodde
            jag var en stark även moderat position.
          </note>
          <note>
            Det var därför det var viktigt att i EU-parlamentet ha en diskussion.
            Det var ett grönt förslag, men det var definitivt ett förslag
            som just handlade om en lista på vilka extra farliga bekämpningsmedel
            som ska tas bort från produktionen av barnmat. Det röstade Moderaterna
            emot. Det är någonting som jag trodde att moderatledaren skulle
            försvara i sak snarare än i form.
          </note>
          <note>
            När det gäller klimatreglerna vet ni att vi tycker att det är
            handling som gäller. Då handlar det om förnybar energi och energieffektivisering.
            Om inte EU kopplar ihop handeln, precis som parlamentet gjorde,
            kommer vi aldrig att få en klimatpolitik värd namnet.
          </note>
          <note type="speaker">
            Anf. 9 Statsminister FREDRIK REINFELDT (M) replik:
          </note>
          <note>
            Herr talman! Vi är visst för att det finns en gemensam kemikaliepolitik.
            Det är i grunden bra. Det är bra att vi är överens om vilka definitioner
            som ska gälla. Jag tycker absolut att det ska finnas normerande
            verkan. Men det finns en diskussion ibland om att man kan ha strängare
            avvikande egna regler. Till exempel kan man gällande djur, som
            förmodligen har haft en del i tillkomsten av detta och som jag
            nämnde i mitt inledningsanförande, ha högre krav i Sverige för
            djurhållningen än vad som gäller i andra länder. Den diskussionen
            är inte ny.
          </note>
          <note>
            Låt oss enas kring att alla som har barn vill veta vad en barnmatsburk
            innehåller och att den inte ska innehålla gifter. Det är väl självklart.
          </note>
          <note type="speaker">
            Anf. 10 JIMMIE ÅKESSON (SD) replik:
          </note>
          <note>
            Herr talman! Fredrik Reinfeldt tar avstamp i freden och i att
            vi senast krigade med Norge. Det är lite kul. Unionen med Norge
            bröt vi sedan, och det var ju bra.
          </note>
          <note>
            Det är lite skrämmande att höra statsministerns resonemang här
            när han talar om EU som en värdegemenskap. Kontentan av det är
            att vi ska likrikta mer. Vi ska ha samma värderingar, vi ska likrikta
            politiken och vi ska tvinga på länder vissa värderingar. Vi ska
            se till att ge oss på de länder som röstar fel och som har fel
            värderingar. Det resonemanget skrämmer mig. Det är precis tvärtemot
            vad jag vill ha.
          </note>
          <note>
            Nu har det gått nästan 20 år sedan vi folkomröstade om medlemskapet
            i Europeiska unionen. Det har hänt väldigt mycket, och det är
            svårt att påstå att den union som vi ser i dag är densamma som
            vi folkomröstade om. Inte minst har vi i dag en grundlag på plats
            i EU som innebär att vi flyttar ännu mer makt till Bryssel.
          </note>
          <note>
            Det handlar inte bara om makt utan även om mycket pengar. Det
            är lite drygt ett år sedan som statsministern efter förhandlingarna
            i Bryssel skröt om att han nu minsann har minskat den svenska
            medlemsavgiften till EU. Det var inte sant. I år är avgiften till
            EU för Sveriges del nästan 38 miljarder kronor. Det är ofantligt
            mycket pengar. Det är nästan lika mycket som vi lägger på hela
            rättsväsendet. Man kan jämföra med det första år då Sverige var
            medlem i EU. Då var medlemsavgiften i dagens penningvärde ungefär
            13 miljarder brutto.
          </note>
          <note>
            Det har alltså hänt mycket; det är väldigt dyrt.
          </note>
          <note>
            Självklart måste vi samarbeta i Europa. Jag tycker att det intressanta
            är den stora konflikt som vi ser i Europa mellan två linjer: de
            som vill fortsätta att bygga monsterstaten och fortsätta att flytta
            makten till Bryssel och de som inte vill göra det. Bland annat
            Moderaternas systerparti Tories finns på den sida som vill ta
            några steg tillbaka, omförhandla och ha en ny folkomröstning.
          </note>
          <note>
            Min fråga till Fredrik Reinfeldt är, herr talman: Är det inte
            dags att också vi i Sverige får chansen att säga vårt om den nya
            unionen i en ny folkomröstning?
          </note>
          <note type="speaker">
            Anf. 11 Statsminister FREDRIK REINFELDT (M) replik:
          </note>
          <note>
            Herr talman! Jag tycker inte att vi ska ha en ny folkomröstning.
            Jimmie Åkesson talar om att tvinga på vissa värderingar. Det är
            inte min uppfattning. EU står öppet för dem som vill och önskar
            komma in.
          </note>
          <note>
            Låt oss nämna något om de värderingar som Jimmie Åkesson känner
            utgör en tvångströja. Vad är det för någonting? Är det att vi
            tror på demokrati? Är det att vi tror på rättsstat, att vi tror
            på mänskliga fri- och rättigheter? Är det att vi tycker att man
            ska bekämpa korruption och verka för öppenhet?
          </note>
          <note>
            Vi har sett att man i länder som inte vill komma närmare EU gör
            ett annat vägval. Där tror man mer på auktoritärt styre, begränsad
            pressfrihet och begränsad rörlighet för människor. Där talar man
            inte om minoriteter utan snarare diskriminerar dem och missköter
            minoritetspolitiken.
          </note>
          <note>
            Vad är det Jimmie Åkesson menar är tvångströjan? Vad är hotet
            mot att stå upp för våra grundläggande värderingar? Varhelst Europasamarbetet
            når länderna är det där konflikten står. Det är det vi ser i Ukraina.
            De som är för Europasamarbetet vill ha mer av rättsstat, demokrati
            och öppenhet, och de som är emot det tror på auktoritärt styre,
            den starke mannen och på våldsanvändning. Vad är det Jimmie Åkesson
            tar ställning för, och vad är det egentligen han är emot?
          </note>
          <note>
            Jag vill understryka att det är många saker som måste värderas
            när det gäller det svenska EU-medlemskapet. Handeln har ökat.
            Det har inneburit större möjligheter att komma ut för ett exportberoende
            land som Sverige. Det ska också värderas. Vi tycker att det är
            viktigt att vi som ett rikt land är med och stärker förutsättningarna
            för tillväxt i andra, ekonomiskt svagare, delar av Europa. Det
            är bra för dem och bra för människorna i de länderna, men det
            är i förlängningen också bra för Sverige. Ett ekonomiskt starkare
            Europa är det närområde vi handlar med. På det sättet hänger det
            ihop. Det vi gör ger morgondagens jobb här i Sverige.
          </note>
          <note type="speaker">
            Anf. 12 JIMMIE ÅKESSON (SD) replik:
          </note>
          <note>
            Herr talman! Självklart ska vi ha goda handelsförbindelser med
            övriga Europa. Jag tror inte att det finns någon här inne som
            är motståndare till det. Det hade vi redan före 1995, då vi gick
            med i EU, så det är inte så konstigt.
          </note>
          <note>
            Vi har sett ett antal exempel på att tvinga på vissa länder vissa
            värderingar, rikta sanktioner mot vissa länder som inte följer
            vissa fina värderingar. Senast var det Schweiz. Nu är Schweiz
            inte medlem i EU, men man straffar Schweiz därför att de röstade
            fel. Likadant var det med Österrike för ett antal år sedan. Ungern
            är ett ständigt återkommande exempel. Så det finns, och jag tycker
            att det är en skrämmande utveckling.
          </note>
          <note>
            Jag vill återkomma till frågan om folkomröstning. Jag hade inte
            förväntat mig att få bifall från statsministern i den frågan på
            något sätt, men jag ville ändå lyfta frågan därför att det har
            hänt väldigt mycket under åren. Moderaternas systerparti i Storbritannien
            talar om en ny folkomröstning. Menar Fredrik Reinfeldt att även
            David Cameron tillhör dem som vill bygga murar i Europa? Vad är
            ni så rädda för? Varför kan vi inte ha en ny folkomröstning?
          </note>
          <note type="speaker">
            Anf. 13 Statsminister FREDRIK REINFELDT (M) replik:
          </note>
          <note>
            Herr talman! Det är ju britternas sak att svara för vad de tänker
            sig att folkomrösta om år 2017. Låt mig säga att jag tycker att
            det är ett viktigt svenskt värde att Storbritannien blir kvar
            i Europeiska unionen, och jag hoppas att det också blir det brittiska
            folkets beslut.
          </note>
          <note>
            Vi ska nog akta oss för den sönderfallande tendensen. Storbritannien
            diskuterar om man ska lämna EU. Skottland diskuterar om man ska
            lämna Storbritannien. Det finns orter i Skottland som funderar
            på att bli självständiga i ett tänkt framtida Skottland. Det är
            ju ett sönderfall som innebär att vi går tillbaka till någonting
            som vi redan borde ha lämnat bakom oss.
          </note>
          <note>
            Återigen till Jimmie Åkessons språkbruk om att man ger sig på
            länder med så kallade felaktiga värderingar. Ja, det är nog så
            där det låter i Ryssland: Här kommer en massa människor och påstår
            att man ska stå upp för saker som de tycker är viktiga, men som
            vi inte vill ha. Er form av demokrati och det Gayropa som ni står
            för ska hållas borta, för det är läskigt.
          </note>
          <note>
            Det är väl i grunden otroligt viktigt, Jimmie Åkesson, att man
            vet vad man står för och står upp för det. Jag konstaterar att
            Europasamarbetet är en grund för att skapa detta över hela Europa.
          </note>
          <note type="speaker">
            Anf. 14 JONAS SJÖSTEDT (V) replik:
          </note>
          <note>
            Herr talman! Stora delar av EU är i djup ekonomisk kris. EU har
            räddat banker med otroliga summor, men man har offrat löntagare
            och ungdomar som inte får ett arbete.
          </note>
          <note>
            En del av dem som blir arbetslösa kommer hit och arbetar på svensk
            arbetsmarknad. En del av dessa utnyttjas hårt. De får lägre lön.
            De får jobba med f-skattsedlar fast de egentligen är anställda.
            De jobbar på byggen, kör lastbil, jobbar för städfirmor och i
            restaurangkök.
          </note>
          <note>
            Hur ska vi ta emot dessa människor? Jag tycker att vi ska emot
            dem genom att ge dem samma villkor som svenska löntagare. Det
            spelar ingen roll om man är från Warszawa eller Varberg. Man har
            rätt att bemötas på samma vis.
          </note>
          <note>
            Men det säger inte Moderaterna. I lördags stod du på Norrmalmstorg
            och talade emot att svenska regler ska gälla i Sverige. Du kallade
            det för protektionism. Jag menar att det handlar om att behandla
            människor på ett sjyst sätt.
          </note>
          <note>
            Vad händer om vi accepterar att det fortsätter som det är i dag,
            att den som är från Warszawa får lägre lön än den som är från
            Varberg? Ja, då utnyttjar vi människor bara för att de kommer
            från ett annat land. Då ställer vi löntagare mot varandra, och
            vi slår ut seriösa och bra företag som vill behandla sina anställda
            väl. Vi gynnar då de som är beredda att utnyttja människor bara
            för att de är i en utsatt situation och kommer från andra länder.
          </note>
          <note>
            Varför, Fredrik Reinfeldt, ska inte en löntagare från Warszawa
            ha samma rättigheter som en löntagare från Varberg, om de jobbar
            sida vid sida, kör lastbil för samma firma eller om de städar
            i samma skola på kvällarna?
          </note>
          <note type="speaker">
            Anf. 15 Statsminister FREDRIK REINFELDT (M):
          </note>
          <note>
            Herr talman! I Sverige tycker vi att svenska regler och lönenivåer
            ska gälla, men det innebär inte att alla ska ha exakt samma lön.
            I grunden tror jag på öppenhet och konkurrens, och det misstror
            ju Jonas Sjöstedt.
          </note>
          <note>
            Vad är tankemodellen bakom det som Jonas Sjöstedt försöker att
            beskriva här? Vad är problemet? Problemet är människors rörlighet.
            När människor rör sig över gränser och lämnar länder som har låga
            ekonomiska nivåer väcker det naturligtvis frågor. Hur ska lönenivåer
            och villkor se ut?
          </note>
          <note>
            Hur fungerar vi då som människor? Ser vi det som Jonas Sjöstedt
            ser: bara problem, bara oönskade situationer och bara hot? Se
            till att stänga gränserna och att människor inte rör sig mellan
            länder! Eller är det här en väg till en bättre framtid för många
            människor, någonting som de har hoppats på för att komma ur fattigdom
            och att med rörlighet komma till bättre förutsättningar? De jobbar
            kanske ett tag, skickar hem resurser och börjar bygga ett starkare
            Polen – för att ta det exemplet.
          </note>
          <note>
            Det har skett en exempellös utveckling i Polen från det kommunistiska
            förtryck som de kom ur. I realiteten har de levt med den typ av
            värderingar som Jonas Sjöstedt har vigt sitt liv åt. Men nu har
            man i Polen äntligen fått förutsättningar för att förbättra sina
            villkor.
          </note>
          <note>
            Men då meddelar Jonas Sjöstedt att han ser bekymmer med detta.
            Här ska inte människor röra sig. Här får det inte finnas någonting
            som är olika. Hans uppenbara utgångspunkt är att regler ska stoppa
            och hindra.
          </note>
          <note>
            Jag tror helt enkelt inte på det vägvalet, Jonas Sjöstedt. Jag
            tror att det är bättre att stå upp för öppenhet. Jag tror att
            det bättre att människor får röra sig över gränserna. Jag tror
            i grunden att det är bra att man kan jobba också i andra länder
            och på det sättet bidra till en bättre egen framtid.
          </note>
          <note>
            Det är så man måste göra i politiken. Man väljer väg. Och det
            är också så som man letar fram exemplen. Ser man, som jag har
            försökt att göra, det positiva och det möjliga – som har förbättrat
            för människor – eller är det som Jonas Sjöstedt säger, att man
            hittar exempel som oftast bygger på att någon har misskött någonting
            och inte följt lagar och regler. Med den ursäkten vill man stänga
            ned. Så ser vägvalen ut.
          </note>
          <note type="speaker">
            Anf. 16 JONAS SJÖSTEDT (V) replik:
          </note>
          <note>
            Herr talman! Fredrik Reinfeldts svar är politik när den är som
            sämst: svara inte på frågan, tillskriv din motståndare åsikter
            som han inte har och nöj dig med det.
          </note>
          <note>
            Men du kommer inte undan, Fredrik Reinfeldt. Varför vill inte
            du att den som kommer från Warszawa ska ha samma lön och rättigheter
            som den som kommer från Varberg? Vad händer med det samhälle där
            man ger sig själv rätten att utnyttja människor? Det handlar om
            lastbilschaufförer för 3 000–4 000 kronor i månaden eller om bärplockare
            som inte får betalt. Vad händer med det samhälle där man ställer
            löntagare från olika länder mot varandra, när man tycker att någon
            är mindre värd därför att han eller hon kommer från ett annat
            land, när man slår ut seriösa arbetsgivare och låter skojarna
            vinna kontrakten?
          </note>
          <note>
            Det är ju det ni gör. Ni står ju aldrig upp för löntagarna. Jag
            kan nämna Lavaldomen, tillsvidareanställningar och f-skattsedlar.
            Ni gör ingenting. Ni låter detta ske. Jag vill att människor som
            kommer hit och arbetar ska behandlas väl, och ni lägger inte två
            strån i kors för att det ska bli så.
          </note>
          <note>
            Det är skillnaden mellan höger och vänster i valet till Europaparlamentet
            och i riksdagsvalet.
          </note>
          <note type="speaker">
            Anf. 17 Statsminister FREDRIK REINFELDT (M) replik:
          </note>
          <note>
            Herr talman! Det bekräftar väl exakt vad jag sade. Vilka exempel
            letar man upp? Vad är det för beskrivning som Jonas Sjöstedt ger
            av ett Europa som har skapat fri rörlighet för arbetskraften?
            Hur många positiva exempel hörde ni om? Har Jonas Sjöstedt sett
            någon människa som via arbete har fått det bättre? Har han sett
            någon som har längtat efter att komma till ett annat land därför
            att det råder arbetslöshet i det egna landet? Nej, aldrig hör
            vi om dessa exempel.
          </note>
          <note>
            Jonas Sjöstedt bryr sig inte om löntagarna. Han vill stänga ned
            så att facket kan styra och bestämma. Det är vad Jonas Sjöstedt
            säger. Låt människor prata med sina framfötter. Låt dem visa vad
            de önskar. De vill ha jobb, och i Sverige ska svenska lönenivåer
            gälla. Men mitt besked till dig – och vi har sagt det vid tidigare
            tillfällen – är att det i Sverige inte råder exakt samma lön.
          </note>
          <note>
            Jag tror i grunden på individuell lönesättning. Givet att man
            ska kunna leva på sin lön får det vara lite olika. Men de exempel
            som Jonas Sjöstedt nämner är ju inte en följd av hur svenska lönenivåer
            ser ut, det är ett öppet missbruk. Det är ingenting som vi står
            bakom, absolut inte.
          </note>
          <note>
            Men exemplen avslöjar vad som är det bakomliggande politiska
            syftet.
          </note>
          <note type="speaker">
            Anf. 18 MIKAEL DAMBERG (S):
          </note>
          <note>
            Herr talman! Min mamma Riitta-Liisa kom till Sverige första gången
            som sexåring. Hon kom som krigsbarn under andra världskriget.
            Min morfar hade dött vid fronten. Min mormor tvingades att skicka
            i väg sin egen dotter till ett främmande land.
          </note>
          <note>
            Min mamma kunde inte ett ord svenska när hon satte sig på tåget.
            Hon trodde först att hon blev ivägskickad till barnhem för att
            hon hade varit stygg eller elak. I själva verket var det för att
            rädda henne undan de bomber som föll över Helsingfors.
          </note>
          <note>
            Andra världskriget startade med fascismens och nazismens maktövertagande
            och resulterade i miljontals döda på slagfälten och i gaskamrarna.
            Efter kriget låg Europa i ruiner. Många länder var utblottade.
            Det krävdes solidaritet och gemensamt ansvarstagande för att lyfta
            vår kontinent ur askan.
          </note>
          <note>
            Därför skapades det första europeiska samarbetet, som sedan har
            utvecklats till dagens EU. Det är sannerligen en makalös och fin
            resa!
          </note>
          <note>
            I dag står Europa inför en annorlunda, men kanske lika avgörande
            utmaning. Efter den djupa krisen står 26 miljoner européer utan
            arbete och utan egen försörjning. En armé av miljontals arbetslösa
            ungdomar saknar arbete och framtidstro.
          </note>
          <note>
            I skuggan av massarbetslösheten gror återigen nazismen och fascismen
            i Europa. I mer än hälften av EU-ländernas parlament sitter i
            dag högerextrema partier – skrämmande nog lika många som på 30-talet,
            och de laddar upp inför Europaparlamentsvalet.
          </note>
          <note>
            Herr talman! I dag startar förtidsröstningen. Min mamma kommer
            att rösta. Jag hoppas att ni alla som lyssnar på den här debatten
            också gör det. Alla vi som har rösträtt har också ett ansvar för
            att bekämpa vår tids största hot: arbetslösheten och den växande
            fascismen i Europa.
          </note>
          <note>
            Herr talman! Det vi ser i många länder är en förlorad ungdomsgeneration.
            I Spanien kallas de generation noll. Det är ungdomar som inte
            får fotfäste, som desperat letar ströjobb eller lågbetalda praktikplatser
            men som ofta har en bra utbildning och skulle göra allt för att
            få ett fast jobb. I regel bor de kvar hemma hos föräldrarna. De
            drömmer om ett eget liv, en egen bostad och kanske att kunna bilda
            en egen familj. För de flesta är det en utopi.
          </note>
          <note>
            Men vi ska inte tro att den höga ungdomsarbetslösheten är ett
            problem bara för Sydeuropa. Andalusien, Galicien och Sicilien
            – vad tror ni att dessa regioner har gemensamt med svenska Dalarna,
            Skåne och Blekinge? Jo, de har alla i dag så hög ungdomsarbetslöshet
            att de får krisstöd av EU.
          </note>
          <note>
            Att Sverige får krisstöd av EU är ett pinsamt kvitto på regeringens
            misslyckade jobbpolitik. 90 000 ungdomar går utan jobb. Fler än
            35 000 har varit arbetslösa i mer än ett halvår. Det är en lång
            tid i en ung människas liv. Men Sveriges regering gör ingenting
            nytt.
          </note>
          <note>
            På initiativ av Socialdemokraterna i Europa rekommenderas varje
            EU-land att nu införa en ungdomsgaranti. Det betyder att varje
            medlemsland ska erbjuda sina arbetslösa ungdomar jobb, praktik
            eller utbildning senast efter fyra månader – men inte Sverige,
            för regeringen vägrar. I stället får våra arbetslösa ungdomar
            ägna dagarna åt cv-skrivande och coachning.
          </note>
          <note>
            Här i Sverige vill vi socialdemokrater gå längre än EU. Vi sätter
            gränsen för ungdomsgarantin till tre månader, så att varje ung
            tjej och kille ska ha jobb, praktik eller utbildning inom 90 dagar,
            så att varje ung människa ska höra väckarklockan som ringer på
            morgonen och som säger: Det är dags att gå till jobbet – du är
            behövd! För alla unga arbetslösa lovar vi socialdemokrater en
            jobbigare morgon – men ett betydligt bättre liv.
          </note>
          <note>
            Herr talman! Utvecklingen i EU:s närområde är mycket allvarlig.
            Varje dag ser vi nya oroande bilder från Ukraina. Rysslands agerande
            utgör ett brott mot folkrätten. Stridigheterna måste upphöra och
            ersättas med dialog. Ryssland har nu ett stort ansvar för att
            inte eskalera utan medverka till en fredlig lösning. Ukraina måste
            få chansen att bygga en fri, demokratisk stat med respekt för
            allas lika värde. Och EU måste bidra med stöd till landets demokratisering
            och ekonomiska utveckling.
          </note>
          <note>
            Nu mer än någonsin behövs därför ett europeiskt samarbete – för
            freden, för folkrätten och för demokratin!
          </note>
          <note>
            Vi socialdemokrater vill att Europa ska ta täten i klimatomställningen.
            Vi går till val på att EU-länderna ska energieffektivisera, öka
            andelen förnybar energi och halvera sina klimatutsläpp. Det handlar
            om att lösa gemensamma problem men lika mycket om att se gemensamma
            möjligheter, att se klimatomställningens möjligheter för vår ekonomi,
            våra jobb och vår tillväxt.
          </note>
          <note>
            Vi menar att en framtidsinriktad politik på det området kan driva
            på innovation och nyindustrialisering och skapa fler nya jobb
            i Europa. Här ligger Sverige redan i framkant. Vi är ett föregångsland
            på många av de här områdena. Därför gynnar det vår industri och
            vår konkurrenskraft om fler länder också ökar takten i omställningsarbetet.
          </note>
          <note>
            Men inget av detta verkar sätta några djupare spår hos Moderaterna,
            varken här hemma eller i Bryssel. De tror fortfarande att skattesänkningar,
            lägre löner och försämrade arbetsvillkor är nyckeln till framtiden.
            Men facit av 15 år av högerstyre i EU är allt annat än imponerande,
            och det är Europas medborgare som har fått betala priset i form
            av skyhög arbetslöshet, sjunkande sysselsättning och dystrare
            framtidsutsikter.
          </note>
          <note>
            Vi socialdemokrater säger: Europa behöver en ny dagordning. Det
            är dags att sätta jobben först!
          </note>
          <note>
            Herr talman! Nyligen vann Byggnadsarbetareförbundet en viktig
            förhandling på svensk arbetsmarknad. Man lyckades sluta ett avtal
            som innebär att det företag som använder sig av underleverantörer
            också ansvarar för att de har kollektivavtal och att ingen utnyttjas
            på arbetsplatsen. I byggbranschen, krogbranschen och åkerinäringen
            är det tyvärr inte ovanligt att oseriösa företag konkurrerar mot
            seriösa företag genom att dumpa löner och villkor. Så borde vi
            inte ha det i Sverige 2014.
          </note>
          <note>
            Därför har vi socialdemokrater presenterat ett tiopunktsprogram
            för ordning och reda på arbetsmarknaden. Det handlar bland annat
            om att riva upp regeringens lex Laval och att svenska kollektivavtal
            ska gälla för alla som jobbar i Sverige. Vi driver också på för
            att de grundläggande fackliga fri- och rättigheterna ska skrivas
            in i EU:s fördrag genom ett socialt protokoll.
          </note>
          <note>
            Alla människor ska likabehandlas på arbetsmarknaden, oavsett
            var de kommer ifrån. För oss socialdemokrater är detta en fråga
            om anständighet men också om solidaritet.
          </note>
          <note>
            Moderaterna påstår att vi skulle vilja begränsa den fria rörligheten
            och införa protektionism. De har så fel. Den fria rörligheten
            är en central del av det europeiska samarbetet. Att människor
            får resa och söka jobb i vilket land i EU som helst tillhör EU:s
            stora landvinningar.
          </note>
          <note>
            Men varför skulle färre människor vilja komma till Sverige om
            de fick en lön som det går att leva på? Den moderata logiken går
            inte ihop. Jag kan inte förstå varför en polsk byggnadsarbetare
            ska ha lägre lön och sämre villkor än en byggnadsarbetare från
            Sverige. Den svenska modellen har hela tiden byggt på att människor
            ska ha lika rättigheter på svensk arbetsmarknad. Regeringen driver
            en politik för att olika rättigheter ska gälla på svensk arbetsmarknad.
          </note>
          <note>
            Det är feltänkt. Det är en farlig politik. Det är inte en politik
            som vi bör ha i Sverige och i Europa.
          </note>
          <note>
            Avslutningsvis, herr talman: I dag är det 19 dagar kvar till
            EU-valet den 25 maj och 131 dagar kvar till höstens riksdagsval.
            I båda de valen står två tydliga alternativ mot varandra. Såväl
            i Sverige som i Europa möter vi socialdemokrater framtidsutmaningarna
            genom att investera i det som bygger starka samhällen. Vi sätter
            alltid jobben främst.
          </note>
          <note>
            Mot detta står en höger som helt verkar sakna ambitioner och
            politisk vilja: Man vill inte ha anständiga villkor på den gemensamma
            arbetsmarknaden. Man vill inte sätta upp bindande mål för andelen
            förnybar energi i framtiden. Man står inte ens upp för något så
            grundläggande som att Europas kvinnor ska ha rätt till fri abort.
          </note>
          <note>
            Det är dags att avsluta 15 års högerstyre i Europa. Redan i dag
            öppnar förtidsröstningen, och du kan gå och rösta för ett annat
            Europa. Rösta för jobben, för rättvisa villkor och för en bättre
            miljö!
          </note>
          <note type="speaker">
            Anf. 19 Statsminister FREDRIK REINFELDT (M) replik:
          </note>
          <note>
            Herr talman! Det är inte alltid valrörelser plockar fram det
            bästa ur politiker. Jag vill påpeka att vi runt om i Europa har
            abortregler som är olika. Många länder har väsentligt stramare
            abortregler än de som gäller i Sverige. När vi då värnar vår rätt
            att fatta egna, svenska beslut får Mikael Damberg det att låta
            som om vi har ett korståg mot aborträtt.
          </note>
          <note>
            Den typen av retorik imponerar inte på någon, Mikael Damberg.
            Det är så man tappar förtroendet för politiker, när vi argumenterar
            som du gör.
          </note>
          <note>
            Den 90-dagarsgaranti som ni hänvisar till har testats på 90-talet,
            fast då hette den 100-dagarsgaranti. Den har utvärderats. Den
            var mycket trubbig och gav inte någon effekt. Den var hårt kritiserad.
            Det är inte en väg till jobb, utan det är en väg till åtgärder.
            Man kan inte ersätta jobbpolitik med en hänvisning till bara åtgärder.
          </note>
          <note>
            Det är dessutom svårt att förstå referenserna till lägre löner.
            Många i Europa har legat still i sin löneutveckling, men Sverige
            är ett exempel på det motsatta. Vi har haft en mycket kraftig
            reallöneutveckling. Till det har vi sett till att folk som jobbar
            får mer kvar i plånboken. Det är historiska förbättringar som
            har skett för breda grupper, för byggarbetare, metallarbetare,
            busschaufförer.
          </note>
          <note>
            Var är påståendena om alla dessa lönesänkningar? Det är ju inte
            så Sverige är byggt. Vi är glada att lönerna har vuxit och att
            köpkraften har förstärkts.
          </note>
          <note>
            Det här är ett val som handlar om vad vi ska göra i Europaparlamentet,
            och därför har jag tre frågor till Socialdemokraterna.
          </note>
          <note>
            Varför tycker ni att EU ska få beskattningsrätt? Varför ska skatt
            på finansiella transaktioner tas ut i Sverige och landa i Bryssel?
            Varför tycker ni att Sverige ska överta skuldsättningen i Grekland,
            Italien och Spanien, när era Europaparlamentariker röstar för
            gemensamma euroobligationer? Varför propagerar dina partikamrater
            för en expansiv EU-budget när ni själva inte står för det här
            hemma i Sveriges riksdag?
          </note>
          <note type="speaker">
            Anf. 20 MIKAEL DAMBERG (S) replik:
          </note>
          <note>
            Herr talman! Det blev trippelfel på frågorna.
          </note>
          <note>
            Vi står inte för någon EU-skatt. De som står för en EU-skatt
            är väl Folkpartiet, som har skrivit artiklar om att de gärna ser
            en EU-skatt, så statsministern får diskutera det med vice statsministern.
            Vi tycker att skatter ska tas ut i Sverige och gå till svensk
            välfärd, ingenting annat.
          </note>
          <note>
            Däremot tycker vi att finanssektorn i Europa och i Sverige borde
            och skulle kunna ta en större del av bördorna efter den finanskris
            som har varit. Då handlar det om svenska regler som måste synkas
            internationellt, och där är vi inte i dag. Men det är viktigt
            att säga att vi inte vill ha någon EU-skatt. Vi tycker att det
            är fel. Vi har aldrig drivit det kravet.
          </note>
          <note>
            Vi vill inte ha något förslag om att ta över grekiska banker.
            Det är inte seriöst att påstå det. Det som finansministern gjorde,
            att vilja kasta ut Grekland ur EMU-samarbetet, är väl det närmaste
            pinsamma utspel om Grekland vi har haft tidigare på området. Det
            är viktigt att vara korrekt om man talar om det här.
          </note>
          <note>
            Över till frågan om löner och villkor som statsministern tog
            upp. Det var tydligt att statsministern i ett tidigare replikskifte
            faktiskt sade att han inte tycker att lika löner och lika regler
            ska gälla på svensk arbetsmarknad. Det är ett viktigt besked till
            svenska folket. Jag tycker det är fascinerande att statsministern
            säger så efter åtta år som statsminister. Han sade när han blev
            vald att han skulle stå upp som ledare för ett arbetarparti. Han
            skulle stå upp för den svenska modellen. Har statsministern efter
            åtta år fortfarande inte förstått att den svenska modellen bygger
            på lika villkor, solidaritet mellan människor och att man inte
            tillåter att människor utnyttjas på svensk arbetsmarknad? Om han
            inte förstått det efter åtta år, då förstår jag att svenska folket
            nu sätter allt fler och större frågetecken efter vad statsministern
            vill göra, både i Sverige och i Europa.
          </note>
          <note>
            Vi socialdemokrater går till val på att löner och villkor ska
            vara lika i Sverige, att svenska kollektivavtal ska gälla i Sverige.
            Här står statsministern och säger rakt ut i replikskiftena att
            han inte står bakom en sådan politik. Det är ett tydligt besked
            till svenska folket inför Europavalet.
          </note>
          <note type="speaker">
            Anf. 21 Statsminister FREDRIK REINFELDT (M) replik:
          </note>
          <note>
            Herr talman! Det finns ett förslag från en grupp av länder som
            nu förbereder en finansiell transaktionsskatt. Kommissionen har
            skrivit ett sådant förslag. Tanken är att ta ut skatten på ett
            sätt som ger EU gemensamma medel – det är alltså en EU-skatt.
            I Socialdemokraternas valmanifest står det att ni är beredda att
            pröva detta. Kan kanske Mikael Damberg läsa det egna valmanifestet
            och dämpa tonläget lite i debatten?
          </note>
          <note>
            Jag sade att det ni har röstat för är att överta ansvaret för
            skuldsättningen i andra länder. Det finns ett instrument för det;
            det kallas euroobligationer. Då skapar man en gemensam skuldhantering.
            Det har era Europaparlamentariker röstat för. Varför då?
          </note>
          <note>
            Dessutom har jag följt hur socialdemokrater i Europaparlamentet
            – till och med den budgetansvarige var från ert parti – har röstat
            för en mycket expansiv EU-budget som ni inte låtsas om här hemma.
            Ni har till och med kritiserat mig för att jag inte har agerat
            så att budgeten har blivit mer expansiv. Den utpekade toppkandidaten
            för Socialdemokraterna åker också runt i Europa och propagerar
            för en större EU-budget. Men det står ni inte för här hemma. Varför
            inte då?
          </note>
          <note type="speaker">
            Anf. 22 MIKAEL DAMBERG (S) replik:
          </note>
          <note>
            Herr talman! Vi har drivit kravet på en stramare budget både
            i Sverige och i Europa. Det gäller både din budget, Fredrik Reinfeldt,
            och den europeiska. Vi har drivit det kravet här hemma; vi har
            drivit det kravet i Europa. Vi blev besvikna på att vi inte kunde
            reformera EU:s budget mer och få över mer pengar från den kostsamma
            jordbrukspolitiken till mer expansiva insatser för jobb och tillväxt
            och forskning i Europa. Det var vår linje. Göran Färm hade en
            annan roll och samordnade hela budgetarbetet för Europaparlamentet
            – ja, det hade han. Han hade ett förtroende från hela Europaparlamentet
            och gjorde det.
          </note>
          <note>
            Jag tycker att statsministern borde se sig omkring lite grann
            och titta på sina samarbetspartier Folkpartiet och Centerpartiet.
            De röstade för en expansiv budget i Europa som parlamentsgrupper.
            Att försöka bedriva den här valrörelsen genom att säga hur enskilda
            parlamentariker har röstat i enskilda frågor känns lite skakigt
            för statsministern när han har två samarbetspartier som de facto
            röstade för en mer expansiv EU-budget.
          </note>
          <note>
            Socialdemokraternas linje är tydlig: Vi vill inte ha en mer expansiv
            EU-budget. Vi vill använda EU-pengarna mer effektivt till det
            som skapar jobb och tillväxt, både i Sverige och i Europa.
          </note>
          <note type="speaker">
            Anf. 23 Utbildningsminister JAN BJÖRKLUND (FP) replik:
          </note>
          <note>
            Herr talman! Jag uppskattade Mikael Dambergs inledning. Det var
            en engagerad plädering för Europasamarbetet. Jag såg hur hälften
            av de socialdemokratiska ledamöterna i kammaren hukade i bänkarna
            när Damberg sade detta.
          </note>
          <note>
            Den engagerade inledningen bottnade, tycker jag. Jag uppfattade
            när Damberg berättade om sin mammas bakgrund och allt vad det
            har inneburit att vi på den punkten har likartade erfarenheter.
            Min mamma kom till Sverige som krigsflykting från Norge under
            andra världskriget. Mitt Europaengagemang bottnar mycket i detta.
            Jag uppfattade Dambergs argumentation på samma sätt, och jag uppskattade
            den inledningen.
          </note>
          <note>
            Men så lyssnade jag på Marita Ulvskog, den toppkandidat Damberg
            vill skicka till Bryssel, när hon frågades ut häromkvällen. Hon
            fick frågan hur hon skulle rösta om det var folkomröstning om
            EU-medlemskap i dag, det som Jimmie Åkesson kräver. Vi vet att
            hon röstade nej för 20 år sedan. Hur skulle hon rösta nu? Då sade
            hon att hon skulle rösta för att Sverige ska gå ur EU.
          </note>
          <note>
            Ni vill skicka en toppkandidat till det europeiska samarbetet
            som inte vill samarbeta, Micke Damberg, och som inte tror på samarbetet.
            Hur ska man kunna uträtta något när man sitter bland människor
            där nere och ska förhandla om man själv inte tror på samarbetet
            eller att man ska åstadkomma något? Det är obegripligt. Det är
            en sådan kontrast mellan vad Micke Damberg står och säger här
            och det Marita Ulvskog sade häromkvällen att man inte tror att
            det är samma parti. Det är en helt osannolik diskrepans.
          </note>
          <note>
            Micke Damberg! Varför tänker du skicka en person till Europasamarbetet
            som inte tror på Europasamarbetet?
          </note>
          <note type="speaker">
            Anf. 24 MIKAEL DAMBERG (S) replik:
          </note>
          <note>
            Herr talman! Jag är väldigt engagerad i Europatanken. Jag tror
            att Europa och EU har inneburit mycket gott. Jag tror att det
            samarbete som har vuxit fram i Europa har skapat en helt annan
            kontinent än den vi hade tidigare.
          </note>
          <note>
            Däremot är jag ganska ödmjuk. Du, Jan Björklund, och jag var
            väldigt engagerade på ja-sidan i folkomröstningen. Men det fanns
            väldigt många människor runt om i Sverige som faktiskt inte trodde
            på EU-samarbetet. Över 40 procent röstade ju nej till att Sverige
            skulle gå med. Jag är väldigt stolt över att Marita och andra
            människor som röstade nej då ändå respekterar folkomröstningsbeslutet
            och vill göra det bästa av medlemskapet. Därför reser hon till
            Bryssel varje vecka och engagerar sig för socialdemokratisk politik
            i Europasamarbetet. Hon om någon har tagit ansvar för det folkomröstningsresultat
            som visade att Sverige skulle gå med i det här.
          </note>
          <note>
            Jag tror att det betyder jättemycket för svenska folket att även
            en del av dem som röstade nej i folkomröstningen visar ett engagemang
            för Europatanken i dag och driver de frågorna vidare. Som Europavän
            borde du vara angelägen om att berömma de människor som tidigare
            röstade nej men som i dag har vigt sitt liv åt att engagera sig
            för att förbättra och utveckla Europeiska unionen.
          </note>
          <note type="speaker">
            Anf. 25 Utbildningsminister JAN BJÖRKLUND (FP) replik:
          </note>
          <note>
            Herr talman! Jag har ingen synpunkt på att Marita Ulvskog röstade
            nej. Det var 20 år sedan. Hon röstade nej i valutaomröstningen
            för tio år sedan också. Hon får gärna rösta nej.
          </note>
          <note>
            Men vad tror man sig i dag, 2014, och de kommande fem åren kunna
            uträtta där nere om man säger att man inte tror på samarbetet?
            Om man sitter i en partiförening med Socialdemokraterna i Solna,
            Micke Damberg, och säger att man inte tror på det partiet, hur
            mycket inflytande får man då? Det är ju så det är när man sitter
            där med människor från andra länder och ska lösa något.
          </note>
          <note>
            Vi har olika synpunkter. Du vill att facklig makt ska bestämmas
            i Bryssel. Jag tror inte på det, men jag respekterar att du tycker
            så. Men hur ska man kunna åstadkomma något om man inte tror på
            samarbetet? Varför ska du skicka ned någon som omedelbart bara
            längtar hem?
          </note>
          <note type="speaker">
            Anf. 26 MIKAEL DAMBERG (S) replik:
          </note>
          <note>
            Herr talman! Det finns tydligen en djup ideologisk konflikt mellan
            oss här i fråga om hur vi ser på en gemensam marknad. Högern,
            inklusive Folkpartiet, har inga problem att fatta gemensamma beslut
            om vilka elsäkerhetskrav som ska gälla för den nya tv-apparaten
            på den gemensamma marknaden. Men när vi diskuterar vilka gemensamma
            krav som ska gälla för säkerhet, arbetsmiljö och jämställdhet
            för de arbetare i Europa som producerar tv-apparaten är det nej
            från Folkpartiet och Moderaterna. Det är en väldigt märklig syn,
            där man hela tiden sätter människor i andra hand.
          </note>
          <note>
            Vi vill sätta människor i centrum för Europasamarbetet. Vi tror
            att hela Europasamarbetet blir bättre av det. Marita är ett bra
            exempel på en person som engagerar sig för människors rättigheter
            i Europa. Trots att hon röstade nej är hon engagerad för att göra
            det bästa möjliga av situationen. Det är jag stolt över. Det borde
            Jan Björklund också vara stolt över.
          </note>
          <note type="speaker">
            Anf. 27 Näringsminister ANNIE LÖÖF (C) replik:
          </note>
          <note>
            Herr talman! Alla EU-förslag ska jobbgranskas, sade Stefan Löfven
            häromdagen. Det är naturligtvis välkommet, även om jag, till skillnad
            från Socialdemokraterna, tycker att EU bör ägna sig även åt annat,
            som mänskliga rättigheter, kampen mot gränsöverskridande brottslighet
            och att bedriva miljö- och klimatpolitik.
          </note>
          <note>
            Jobb behövs. Det tror jag att vi är överens om. Men frågan är:
            Hur skapar man jobben? Hur ska man jobbgranska de olika förslag
            som läggs fram? Här tror jag att EU kan göra skillnad, men tyvärr
            har ju Socialdemokraternas politik samma grundläggande fel i EU
            som på nationellt plan.
          </note>
          <note>
            I sin valhandbok skriver Socialdemokraterna ordet jobb 49 gånger.
            Det spelar ingen roll hur mycket man tjatar. Jobben kommer inte
            att trilla ned från himlen om politiken är kontraproduktiv. Jag
            tänkte jobbgranska förslagen i Socialdemokraternas valhandbok.
          </note>
          <note>
            Hur många fler jobb tror Mikael Damberg dyker upp i Gnosjö genom
            att Socialdemokraterna inför en ny EU-skatt? Hur många jobb tror
            han dyker upp om man flyttar makten över arbetsrätten från arbetsmarknadens
            parter till en EU-myndighet i Bryssel? Hur många fler jobb tror
            han skapas i Ludvika genom att rörligheten begränsas via ett socialt
            protokoll?
          </note>
          <note>
            Hur många jobb skapas i Skövde genom att varje land ska skriva
            en infrastrukturplan och bifoga den till budgeten? Hur många jobb
            blir det i Boden genom att bolagsstyrelserna i EU ska kvoteras?
          </note>
          <note>
            Min gissning är att det totalt sett blir ungefär 49 jobb, precis
            som det står i valhandboken, och då har jag ändå tagit i. Mikael
            Damberg, hur blir det fler jobb med EU-skatter och nya EU-myndigheter
            som sysslar med arbetsrätt?
          </note>
          <note type="speaker">
            Anf. 28 MIKAEL DAMBERG (S) replik:
          </note>
          <note>
            Herr talman! Vi står inte för någon EU-skatt. Vi vill inte ha
            någon EU-skatt. Det är Folkpartiets toppkandidater som har skrivit
            artiklar om att de gärna ser en EU-skatt. Jag trodde att vi i
            Sverige var ganska överens om att vi inte ska låta EU få någon
            beskattningsrätt. Jag vet inte om Centern har någon annan uppfattning
            om det i dag.
          </note>
          <note>
            Det är tydligt att Centerpartiet ständigt vill angripa arbetsrätten,
            oavsett om det är i Sverige eller i Europa. Man anser att sänkta
            löner och sämre villkor är vägen till fler jobb. Den debatten
            har vi ju haft förut här, och då har Annie Lööf drivit krav på
            sänkta ungdomslöner rakt av. För vissa sektorer skulle det vara
            mer än 25 procent sänkta löner. Den debatten har vi haft.
          </note>
          <note>
            Vi tror inte på sänkta löner som en väg till fler jobb. Däremot
            talade jag i min inledning om ett stort område som jag tror engagerar
            Centerpartiet, nämligen hela den miljöomställning som vi står
            inför. Där driver mitt parti i dag på för skärpta krav i Europa
            för att ställa om energisystemet, investera i förnybart, spara
            energi. EU-kommissionen bedömer att detta kan skapa hundratusentals
            nya jobb i Europa.
          </note>
          <note>
            Jag vet inte om Centerpartiet delar bedömningen att den gröna
            omställningen kan skapa fler jobb. Jag noterade att Centerpartiets
            toppkandidat utnämnde Moderaterna till huvudfiende i miljöpolitiken
            inför Europaparlamentsvalet.
          </note>
          <note>
            Om man ska skapa framtidens jobb måste man också se vad som innebär
            framtiden. Miljöomställningen är en källa både för att skapa bättre
            miljö och för att skapa fler nya jobb.
          </note>
          <note>
            När vi tar strid för att EU-budgeten också ska innehålla insatser
            i de krisländer som har hög ungdomsarbetslöshet är det inte bara
            för att lösa arbetslösheten utan också för att visa solidaritet
            med de länder som i dag har väldigt hög ungdomsarbetslöshet. Det
            blev dock lite pinsamt att Sverige kvalade in på den krisstödslistan.
            Sverige får alltså i dag EU-krisstöd för att bekämpa ungdomsarbetslösheten,
            och EU rekommenderar oss att införa en ungdomsgaranti trots att
            regeringen motsätter sig det. Det är lite pinsamt.
          </note>
          <note type="speaker">
            Anf. 29 Näringsminister ANNIE LÖÖF (C) replik:
          </note>
          <note>
            Herr talman! Skärpning, Mikael Damberg! Är du så ängslig att
            du inte ens vågar stå upp för din egen politik?
          </note>
          <note>
            EU-skatter står med i ert valmanifest. Magdalena Andersson hade
            det som huvudnyhet i Ekot för några dagar sedan att hon öppnar
            för en EU-skatt. Nu säger Mikael Damberg att detta är något som
            Socialdemokraterna inte föreslår.
          </note>
          <note>
            I er valhandbok, som heter Sätt Europa i arbete , finns det 15
            punkter. Av dem är fyra i praktiken nationella frågor om barnomsorg
            och utbildning. Fyra är punkter om planer, kommissioner och nya
            myndigheter på Brysselnivå. Fem är förslag om ytterligare regleringar,
            begränsningar och pålagor för svenska företag.
          </note>
          <note>
            Om man vill ha fler jobb borde man jobbgranska sina förslag.
            Frågan kvarstår, Mikael Damberg, så svara nu: Hur blir det fler
            jobb genom en ny EU-skatt? Hur blir det fler jobb genom att man
            flyttar makten från arbetsmarknadens parter i Sverige till en
            EU-byrå som jobbar med arbetsrätt? Dessa förslag står i ert valmanifest.
          </note>
          <note type="speaker">
            Anf. 30 MIKAEL DAMBERG (S) replik:
          </note>
          <note>
            Herr talman! För femte gången: Socialdemokraterna föreslår ingen
            EU-skatt. Vi vill inte att EU ska ha beskattningsrätt. Punkt och
            slut.
          </note>
          <note>
            Vi har inga förslag om någon myndighet på Europanivå, som Annie
            Lööf påstår står omnämnt i någon handbok som hon har hittat. Det
            finns inga sådana förslag! Däremot står vi upp för en arbetsrätt
            i Sverige och Europa som behandlar alla människor lika, som inte
            systematiskt säger att de som kommer från ett annat land ska ha
            sämre villkor eller andra villkor än dem som gäller i Sverige.
          </note>
          <note>
            Vi tycker att svenska löner, villkor och kollektivavtal ska gälla
            i Sverige. Där har regeringen återigen gett besked. Förr sade
            ni i debatterna att ni tyckte att det var bra med svenska kollektivavtal,
            men det hör man inte i debatterna i dag. Ni går ju längre åt det
            motsatta hållet i dag: Ni vägrar säga att svenska kollektivavtal
            och löner ska gälla i Sverige för dem som kommer från andra länder.
            Det är ett väldigt viktigt besked.
          </note>
          <note>
            Sedan noterar jag att Annie Lööf inte med ett ord nämner den
            gröna omställningen. Kan det vara för att hon mer delar vår syn
            – att den gröna omställningen skapar framtidens jobb och ett modernare
            näringsliv – och faktiskt har mindre gemensamt med Moderaterna
            i denna fråga?
          </note>
          <note type="speaker">
            Anf. 31 JIMMIE ÅKESSON (SD) replik:
          </note>
          <note>
            Herr talman! Jag noterar att Mikael Damberg har ganska hög svansföring
            när det kommer till försvaret av den svenska modellen och svenska
            löntagares intressen. Det är väldigt bra. Jag är tacksam för att
            den debatten förs i Sverige, för det finns ett stort behov av
            det.
          </note>
          <note>
            Men det är också tydligt att Socialdemokraterna har en syn på
            arbetsmarknaden i Europa där man betraktar arbetsmarknaden som
            en överstatlig angelägenhet. Det blir uppenbart när man lyssnar
            på Mikael Damberg och när man läser Socialdemokraternas valmanifest.
            Till exempel är förslaget om socialt protokoll, som Mikael Damberg
            nämner, ett tydligt tecken på det. Man vill göra arbetsmarknaden
            överstatlig. Jag ska eventuellt återkomma till detta senare.
          </note>
          <note>
            Mikael Damberg tar också upp det tiopunktsprogram som man har
            presenterat tillsammans med LO, där den översta punkten är: Riv
            upp Lavallagen! Det är bra.
          </note>
          <note>
            EU-medlemskapet har inneburit ett ganska stort hot mot svenska
            löntagare och den svenska modellen. Det handlar om osjysta villkor,
            osjysta avtal, oseriösa avtal och osjysta löner – direkt slavmässiga
            löner. Mikael Damberg säger att han inte kan förstå detta.
          </note>
          <note>
            Självklart ska alla som arbetar i Sverige ha svenska avtal eller
            åtminstone villkor som stämmer överens med svenska avtal. Men
            hur trovärdiga är Socialdemokraterna i den här frågan? Man har
            väldigt hög svansföring, men hur trovärdig är man när man har
            medverkat till att ge bort makten över de här frågorna till EU?
            Det är trots allt så.
          </note>
          <note>
            När EU:s nya grundlag, Lissabonfördraget, skulle antas, hade
            man chansen att ställa krav, men det gjorde man inte. Man röstade
            igenom Lissabonfördraget. Det är lätt att lova, men det är bara
            tomma löften om man inte är beredd att omförhandla det svenska
            EU-medlemskapet.
          </note>
          <note>
            Min fråga till Mikael Damberg är därför: Menar ni allvar när
            ni säger att ni försvarar den svenska modellen och svenska löntagare?
            Är ni i så fall beredda att omförhandla det svenska medlemskapet
            i Europeiska unionen?
          </note>
          <note type="speaker">
            Anf. 32 MIKAEL DAMBERG (S) replik:
          </note>
          <note>
            Herr talman! Nej, vi socialdemokrater vill inte omförhandla eller
            lämna EU. Vi tror, till skillnad från dig, Jimmie Åkesson, att
            det europeiska samarbetet skapar mycket positivt, inte minst för
            jobben och villkoren i Europa. Vi tror att samarbete för ett litet
            land som Sverige, där hälften av bnp byggs av exportvärden, är
            otroligt viktigt för industrin, näringslivet och jobben i framtiden.
          </note>
          <note>
            Det handelsavtal som nu diskuteras mellan Europa och USA är en
            enorm möjlighet för våra företag och vårt näringsliv att utvecklas
            och anställa fler. Detta är enorma möjligheter för oss, som påverkar
            löntagarna i vårt land. Nej, Jimmie Åkesson, vi vill inte lämna
            EU. Vi vill vara i EU, och vi vill förändra EU.
          </note>
          <note>
            Det stora exemplet som Jimmie Åkesson tar upp om arbetsrätten
            i Sverige, lex Laval, är ju en lagstiftning som regeringen har
            infört. Den lagstiftningen i Sverige gör att svenska fackföreningar
            de facto inte kan ställa krav på svenska kollektivavtal för alla
            som jobbar i vårt land. Det är detta som lagstiftningen går ut
            på.
          </note>
          <note>
            Det är klart att vi ska riva upp detta. Det är klart att vi ska
            kämpa för gemensamma miniminivåer också för människors rättigheter
            och hälsa på Europanivå.
          </note>
          <note>
            Har man en gemensam marknad kan det inte bara handla om vilka
            elkontakter de tekniska produkterna som finns på marknaden har.
            Det måste också handla om människors rättigheter. Jag står upp
            för människors rättigheter i Europasamarbetet.
          </note>
          <note>
            I denna fråga hamnar du uppenbarligen på högersidan igen i politiken,
            Jimmie Åkesson, och säger att fackliga rättigheter inte är viktiga.
          </note>
          <note>
            Jo, fackliga rättigheter är viktiga i Sverige, men det krävs
            också ett politiskt engagemang på Europanivå för att försvara
            fackliga och mänskliga rättigheter i hela Europa.
          </note>
          <note type="speaker">
            Anf. 33 JIMMIE ÅKESSON (SD) replik:
          </note>
          <note>
            Herr talman! Att riva upp Lavallagen är bara ett skott i luften.
            Det är en nationell lagstiftning som regeringen har infört. Men
            det är EU som har tvingat regeringen att införa denna lagstiftning,
            och ni har gett bort makten till EU att bestämma i dessa frågor.
            Så enkelt är det.
          </note>
          <note>
            Det är fortfarande EU som bestämmer. Regeringen i Sverige tvingades
            införa en lag eftersom EU tvingade regeringen att införa denna
            lag. Ni har gett makten till EU att tvinga regeringen att göra
            det.
          </note>
          <note>
            Det är ni som är ansvariga. Ni är inte trovärdiga när ni säger
            att ni försvarar den svenska modellen, att ni försvarar svenska
            löntagares intressen och att ni försvarar svenska kollektivavtal.
            Ni har de facto gett bort makten över den svenska modellen till
            andra länders politiker.
          </note>
          <note>
            Därför frågar jag igen, Mikael Damberg: Är ni beredda att omförhandla
            det svenska EU-medlemskapet, eller är det tomma löften? Menar
            ni inte allvar när ni säger att ni försvarar den svenska modellen?
          </note>
          <note type="speaker">
            Anf. 34 MIKAEL DAMBERG (S) replik:
          </note>
          <note>
            Herr talman! Jag tror att jag svarade på frågan redan förra gången.
            Vi vill inte lämna Europasamarbetet. Vi tror att det är viktigt
            för jobben. Vi tror att det är viktigt för löntagarnas långsiktiga
            utveckling i Sverige att vi är en del av en global ekonomi med
            starka intressen för oss.
          </note>
          <note>
            Däremot vill vi ha ett socialt protokoll på Europanivå. De fackliga
            och mänskliga rättigheterna måste försvaras också på Europanivå.
            Annars kommer det inte att gå.
          </note>
          <note>
            När Jimmie Åkesson säger att han vill värna goda intressen för
            löntagarna haltar det lite. Ni har ju prioriterat fler jobbskatteavdrag
            varje gång med denna regering. Ni har försämrat anställningstryggheten
            och driver krav på att försämra anställningstryggheten. Ni har
            tillsammans med regeringen varit emot ett förstärkt arbetsmiljöarbete
            på svenska arbetsplatser.
          </note>
          <note>
            Jag tror inte att anledningen till att Jimmie Åkesson i nio fall
            av tio röstar med den borgerliga regeringen är att han en gång
            i tiden var medlem i Moderaterna. Jag tror att det beror på ni
            är ett högerparti som lutar åt fel håll i svensk politik. Därför
            bör löntagare rösta på andra partier, till exempel Socialdemokraterna.
          </note>
          <note type="speaker">
            Anf. 35 JONAS SJÖSTEDT (V) replik:
          </note>
          <note>
            Herr talman, ledamöter och åhörare! En av de viktigaste frågor
            som kommer att landa på det nya Europaparlamentets bord är frihandelsavtalet
            mellan EU och USA. Hade detta avtal handlat bara om att ta bort
            tullar hade det varit ganska okontroversiellt. Jag röstade själv
            för många frihandelsavtal under min tid i EU-parlamentet.
          </note>
          <note>
            Men det finns en annan del av detta avtal som är mycket mer kontroversiell.
            Det är möjligheten som öppnas för företag att stämma stater om
            de minskar företagens vinst, ett så kallat investeringsskydd.
          </note>
          <note>
            Vi kan redan se i andra avtal vad sådana här investeringsskydd
            kan leda till. Tobaksjätten Philip Morris stämmer Uruguay för
            att den uruguayanska staten vill minska rökningen. Ett nederländskt
            försäkringsbolag vinner över den slovakiska staten när den vill
            ha en mer rättvis sjukförsäkring.
          </note>
          <note>
            Vad skulle detta kunna innebära för Sverige? Jo, det skulle kunna
            innebära att det amerikanska riskkapitalbolaget KKR, som äger
            Carema, kan stämma oss om vi tar bort de privata vinsterna i välfärden,
            vilket vi har tänkt göra efter valet i september.
          </note>
          <note>
            Jag tycker att det är odemokratiskt och fel att storföretag ska
            ges rätten att stämma stater för att de har tagit demokratiska
            beslut för sina egna medborgares bästa.
          </note>
          <note>
            Vi kommer att säga nej till varje avtal som innehåller rätten
            för storföretag att ta vår demokrati till en tvistlösningspanel
            som vi inte kan påverka.
          </note>
          <note>
            Vad kommer Socialdemokraterna att säga, Mikael Damberg? Kommer
            ni också att säga nej till ett avtal som ger utländska företag
            rätten att ompröva demokratiska beslut tagna av Sveriges riksdag?
          </note>
          <note type="speaker">
            Anf. 36 MIKAEL DAMBERG (S) replik:
          </note>
          <note>
            Herr talman! Låt mig först konstatera att avtalet inte är klart.
            Det finns inget avtal att läsa och ta ställning till.
          </note>
          <note>
            Jag betonar att vi socialdemokrater är för frihandel. Vi ser
            enorma möjligheter med ett avtal mellan EU och USA. Det skulle
            kunna gynna svenska och europeiska jobb men också amerikanska
            jobb. Ökad frihandel har byggt mycket av välståndet i vårt land,
            att vi har haft en exportindustri som har kunnat finnas på globala
            marknader och haft stor avsättning där. Det här är en viktig fråga
            för jobben i Europa och Sverige den kommande mandatperioden i
            EU.
          </note>
          <note>
            Kommerskollegium har räknat på detta och kommit fram till att
            handeln mellan Sverige och USA skulle kunna öka avsevärt med ett
            sådant här avtal. Den svenska exporten till USA skulle kunna gå
            upp med 17 procent – man får ta det med en nypa salt – om ett
            sådan här avtal kom på plats. Då är det klart att det betyder
            mycket för jobben i vårt land att få detta på plats.
          </note>
          <note>
            Låt oss vara lite försiktiga när vi diskuterar sådant som inte
            finns. Ibland är Vänsterpartiet lite snabbt att säga nej innan
            man vet vad man ska säga nej till.
          </note>
          <note>
            Jag tycker att vi ska säga ja till ett bra utformat frihandelsavtal
            mellan Europa och USA. Det kommer vi att jobba för, både nu och
            framöver.
          </note>
          <note type="speaker">
            Anf. 37 JONAS SJÖSTEDT (V) replik:
          </note>
          <note>
            Herr talman! Som jag sade i mitt inlägg: Skulle avtalet handla
            om att ta bort tullar vore det ganska okontroversiellt. Jag tror
            på att underlätta internationell handel. Jag tror dock inte på
            att ge företag rätten att överpröva demokratiska beslut. Det är
            faktiskt något annat.
          </note>
          <note>
            Det är dessa argument som gör att tyska socialdemokrater är emot
            avtalet. Det är dessa argument som gör att stora delar av den
            europeiska fackföreningsrörelsen och miljörörelsen säger nej till
            ett sådant avtal.
          </note>
          <note>
            Men det är väl detta som gör att regeringen är för ett sådant
            här avtal. Regeringen stärker ju gärna storföretagens makt över
            demokratin.
          </note>
          <note>
            Socialdemokratins otydlighet i denna fråga förvånar mig. Vi ska
            få bestämma själva om vi ska ta bort vinster i välfärden. Inget
            amerikanskt riskkapitalbolag ska komma och överklaga om vi beslutar
            att göra det.
          </note>
          <note>
            Vill väljarna ha ett parti att lita på när det gäller att vår
            välfärd inte är till salu är det Vänsterpartiet som gäller den
            25 maj.
          </note>
          <note type="speaker">
            Anf. 38 MIKAEL DAMBERG (S) replik:
          </note>
          <note>
            Herr talman! Jonas Sjöstedt behöver inte vara orolig för att
            svensk socialdemokrati röstar för ett avtal som avskaffar demokratin
            i vårt land. Det står inte på dagordningen.
          </note>
          <note>
            Vi står upp för fackliga rättigheter i Sverige och internationellt
            och kommer att göra så också fortsättningsvis.
          </note>
          <note>
            Vi står upp för ett frihandelsavtal som är bra utformat, och
            det jobbar vi för.
          </note>
          <note>
            Jag noterar att EU-kommissionen nu ser över regelverket i förhandlingarna
            med USA för att utforma detta på bästa möjliga sätt och för att
            skingra de orosmoln som har dykt upp.
          </note>
          <note>
            Tvister mellan utvecklade i-länder med högt utvecklade rättssystem
            borde kunna lösas i redan befintliga domstolar. Det är ganska
            okomplicerat att säga.
          </note>
          <note>
            Jag tror att det viktigaste beskedet Sverige kan ge är att säga
            att detta avtal är viktigt och att vi tror på öppenhet och frihandel.
            Alla länder är inte lika engagerade i detta, och då är det viktigt
            att visa var vi står och vad som är viktigt för jobben. Detta
            avtal är en viktig beståndsdel för att Europa ska kunna lösa sin
            massarbetslöshet och för att vi ska kunna skapa många nya jobb
            i Sverige. Men vi ska inte göra det genom att riskera svensk demokrati.
          </note>
          <note type="speaker">
            Anf. 39 Socialminister GÖRAN HÄGGLUND (KD) replik:
          </note>
          <note>
            Herr talman! Det vi just bevittnade var, om olyckan är framme,
            en försmak av hur diskussionerna kommer att gå vid utmejslandet
            av svenska EU-positioner. Miljöpartiet och Vänstern säger nej
            till ett avtal som ingen har sett. Man bråkar om demokratin.
          </note>
          <note>
            Herr talman! Mikael Damberg var tydlig med att Socialdemokraterna
            säger nej till EU-skatter. Det råkar dock vara så att Socialdemokraterna
            har formulerat en plattform inför valet till Europaparlamentet
            2014 där de säger: Därutöver kan en skatt på finansiella aktiviteter
            prövas.
          </note>
          <note>
            Mikael Damberg förnekade just detta, men här öppnar Socialdemokraterna
            för EU-skatter.
          </note>
          <note>
            Här går en skiljelinje mellan dem som säger att skatter är något
            för medlemsstaterna och dem som säger att skatter kan vara något
            på en fjärde nivå.
          </note>
          <note>
            Jag tycker att det är en genuint dålig idé. Mikael Damberg får
            gärna svara på varför han sade så som han sade tidigare.
          </note>
          <note>
            En annan punkt handlar om den svenska modellen. Här överlämnas
            mycket till arbetsmarknadens parter. Det är en modell som har
            tjänat Sverige väl. Historiskt sett har vi haft fred på arbetsmarknaden
            på ett mycket bra sätt. Vi löser i regel problem genom avtal i
            stället för lagstiftning. Många andra länder har valt en annan
            väg.
          </note>
          <note>
            Varför vill Socialdemokraterna spela med väldigt höga insatser
            genom ett så kallat socialt protokoll? Det är som att rulla ut
            en kula på ett roulettbord och hoppas att den landar på ett fält,
            men det finns många andra möjliga utfall. Varför vill ni spela
            med den svenska modellen, Mikael Damberg?
          </note>
          <note type="speaker">
            Anf. 40 MIKAEL DAMBERG (S) replik:
          </note>
          <note>
            Herr talman! För dem som bara lyssnar på detta kan det låta som
            att det står att vi är för en EU-skatt. Det gör det inte. Läs
            meningen en gång till!
          </note>
          <note>
            Vi tycker att den finansiella sektorn i Sverige och Europa är
            underbeskattad. Vi har haft en finanskris som har slagit hårt
            och som har lett till miljontals arbetslösa människor runt om
            i Europa. Vi tycker att finansmarknaden borde kunna betala högre
            skatter. Vill vi med det införa en EU-skatt? Nej!
          </note>
          <note>
            Vi vill däremot se om det går att skapa ett internationellt tryck
            för en högre beskattning. Vi vill inte ge EU beskattningsrätten.
            Vi vill inte ge dem rätten att besluta om detta. Vi vill inte
            ge EU pengarna för detta. Alla pengar ska gå till Sverige, men
            finanssektorn borde kunna betala något mer för den kris den faktiskt
            har varit med om att skapa i Europa. Det är en rimlig ståndpunkt.
            Men EU ska inte ha någon beskattningsrätt.
          </note>
          <note>
            Det jag nu håller i handen är det närmaste vi har kommit EU-skatt
            i Sverige. Det är Folkpartiets toppkandidater till Europaparlamentet
            som har skrivit artiklar om att de gärna vill ha EU-skatt. Jag
            vet inte hur vice statsministern ser på EU-skatter. Han kan inte
            svara nu, men han kanske kan göra det i sitt anförande.
          </note>
          <note>
            Vi socialdemokrater vill inte ha någon EU-skatt. Vi vill inte
            ge EU beskattningsrätten. Vi vill inte ge EU rätten att bestämma
            över svensk välfärdspolitik. Det är ett väldigt viktigt besked
            jag ger här i dag. Ni kan upprepa det hur många gånger som helst,
            men vi driver inte och kommer inte att driva den linjen.
          </note>
          <note>
            Däremot ser Kristdemokraterna och de borgerliga som det stora
            problemet att vi står upp för löntagarna och för den svenska och
            nordiska modellen på svensk arbetsmarknad. Hägglund ställer frågan:
            Hur kan ni riskera den svenska modellen? Vem som är bäst på att
            ta vara på den svenska modellen får andra bedöma. Vi har sett
            exemplen nu. I den här debatten, Göran Hägglund, har ni inte ens
            kunnat stå upp för att alla som jobbar i Sverige ska likabehandlas
            och att svenska kollektivavtal ska gälla.
          </note>
          <note type="speaker">
            Anf. 41 Socialminister GÖRAN HÄGGLUND (KD) replik:
          </note>
          <note>
            Herr talman! Låt mig få påminna om Socialdemokraternas plattform
            inför valet till Europaparlamentet. Det är vad de tänker genomföra
            genom de representanter de skickar. Där står: Därutöver kan en
            skatt på finansiella aktiviteter prövas.
          </note>
          <note>
            Man kan titta tillbaka i nyhetsflödet. För ett år sedan sade
            Magdalena Andersson att hon var öppen för EU-skatter. Det är vad
            Socialdemokraterna har sagt. Nu säger Mikael Damberg någonting
            annat, och jag förstår varför.
          </note>
          <note>
            För att återgå till frågan om ett socialt protokoll har länderna
            valt väldigt olika modeller. Vi i Sverige tycker att den avtalsbundna
            modellen fungerar väl. Man löser frågor på ett praktiskt sätt.
            Vi har ansvarstagande parter. I många andra länder har man valt
            en helt annan väg där man har politiska strider och voterar om
            detaljer i avtal. Det tycker vi är en dålig idé.
          </note>
          <note>
            Ser inte Mikael Damberg problemet med att kasta in den svenska
            modellen i potten och hoppas att den ramlar ut igen?
          </note>
          <note type="speaker">
            Anf. 42 MIKAEL DAMBERG (S) replik:
          </note>
          <note>
            Herr talman! Jag ser att den svenska modellen är hotad i dag.
            Den är hotad framför allt av en borgerlig politik i Sverige. Den
            politiken tvingade ut 500 000 människor ur a-kassan, försvagade
            fackföreningsrörelsen och försämrade den försäkring som finns
            på svensk arbetsmarknad. Det gick sedan över i lex Laval som gör
            att svenska fackföreningar inte får ställa krav på svenska kollektivavtal
            för alla som jobbar i Sverige.
          </note>
          <note>
            Vi har en regering som nu tar strid mot EU-kommissionen för att
            den kritiserar Sverige för att vi staplar visstidsanställningar
            på varandra så länge att människor inte kan få ett fast jobb.
            Kommissionen menar att Sverige bryter mot EU-rätten på det här
            området därför att man inte ger löntagarna trygga villkor.
          </note>
          <note>
            Här finns hotet mot den svenska modellen – en borgerlig politik
            som inte förstår hur denna modell fungerar. Vi behöver aktiva
            insatser både i Sverige och i Europa för ordning och reda på svensk
            arbetsmarknad. Det går vi till val på. Jag förstår att Kristdemokraterna
            inte gör det.
          </note>
          <note type="speaker">
            Anf. 43 ÅSA ROMSON (MP):
          </note>
          <note>
            Herr talman! Från och med i dag och fram till den 25 maj väljs
            ett nytt EU-parlament – ett parlament med folkvalda som kommer
            att ha stort inflytande över de vägval EU-länderna och EU som
            institution står inför. De vi väljer till parlamentet måste klara
            av flera av de stora utmaningar Europa och de europeiska länderna
            står inför: det globala klimathotet, den fortsatta ekonomiska
            krisen och de nationalistiska och rasistiska rörelsernas ökande
            aktiviteter.
          </note>
          <note>
            Herr talman! Världen undkommer inte klimatförändringar. Industrisamhället
            har nu släppt ut så mycket koldioxid i atmosfären att balansen
            är rubbad. Medeltemperaturen ökar, och vi ser redan konsekvenserna
            i Sverige, Europa och världen. Det är fler översvämningar och
            svåra torkor som gör att människor blir hemlösa och stora skördar
            går om intet. Om vi inte lyckas strypa de fossila utsläppen hotar
            vi livsförutsättningarna på jorden.
          </note>
          <note>
            Enligt de forskare som FN samlat är de kommande fyra fem åren
            avgörande för om vi ska få de beslut på plats som gör att världen
            minskar utsläppen och i stället bygger hållbara energi- och transportsystem.
            Det är nu vi väljer väg – en väg mot säkrare mark för världen
            eller en väg som tar oss mot ett kaos bortom den kontroll mänskligheten
            behöver.
          </note>
          <note>
            Man får ont i magen av ett sådant vägval, särskilt den väg där
            det okontrollerbara faktiskt kan bli möjligt. Jag är samtidigt
            medveten om att det är den vägen flera här inne ser som den enda
            möjliga, eftersom man inte är med på att fatta de beslut som behöver
            komma på plats.
          </note>
          <note>
            Man kritiserar gröna förslag om ett helt förnybart och hållbart
            energisystem och om att bli av med massbilismen i städerna. Man
            pekar ut dem som utopier och helt omöjliga, kanske till och med
            farliga, trots att det farligaste av allt är att inte fatta dessa
            beslut. Det farligaste av allt är nämligen klimathotet eftersom
            det går emot existensen.
          </note>
          <note>
            De EU-parlamentariker som vi i Sverige och andra EU-länder utser
            nu fram till den 25 maj kommer att vara med och fatta några av
            de svåraste besluten i vår tid.
          </note>
          <note>
            EU har en nyckelroll när det gäller att få beslut om utsläppen
            på plats globalt, regionalt och nationellt. Det finns ett klimattoppmöte
            utpekat i Paris hösten 2015. Det är avgörande. Man försöker återigen
            få till ett globalt avtal som kan göra något åt utsläppen. EU:s
            omställning från en ekonomisk kris till en fossilfri ekonomi och
            hållbara energi- och transportsystem kommer att vara oerhört viktiga
            perspektiv för att EU ska kunna spela den roll som behövs vid
            klimattoppmötet.
          </note>
          <note>
            Den klimat- och energipakt som nu ligger för beslut i EU innehåller
            och måste innehålla verktyg med funktion fram till 2030 för att
            minska utsläppen och få hållbara energi- och transportsystem.
            Där har EU-parlamentet drivit på för en tydlig verktygslåda där
            man skärper dagens krav och har högre ambitionsnivåer. Samtliga
            svenska EU-parlamentsledamöter har faktiskt varit för detta.
          </note>
          <note>
            Tyvärr har EU-ländernas regeringar, inklusive den svenska alliansregeringen,
            fegat ur. I stället för att skärpa dagens mål föreslår man att
            vattna ur klimatpolitiken och hänvisa till att andra länder i
            världen i stället ska göra mer. Vi hörde statsminister Reinfeldt
            ha en sådan referens.
          </note>
          <note>
            Men med ett EU och Sverige som abdikerar i klimatfrågan blir
            prognoserna för FN:s klimattoppmöte i Paris hösten 2015 ganska
            dystra. Det är därför dags att vi väljer väg och börjar hantera
            klimatfrågan som den avgörande politiska fråga den är. Vi gör
            det i valet till EU-parlamentet fram till den 25 maj. Vi kan inte
            skjuta upp alla problem till våra barn.
          </note>
          <note>
            Herr talman! Ibland låter det som att vi alla ändå är överens
            om att klimatpolitik är en viktig fråga. Det är vi när vi pratar,
            men frågan är om vi är det när vi levererar handling och beslut.
          </note>
          <note>
            De senaste åren har en rad ganska avgörande beslut fattats i
            EU-parlamentet, och jag noterar att moderata ledamöter varje gång
            har röstat nej till de förslag som kan skärpa klimatpolitiken.
          </note>
          <note>
            I november 2012 röstade parlamentet om att stoppa brytning av
            skiffergas – en teknik som är oerhört förödande för miljön. Moderaterna
            röstade nej.
          </note>
          <note>
            I april 2013 röstade parlamentet om ett förslag som skulle kunna
            rädda det havererade systemet med utsläppsrätter och snabba på
            omställningen till grönare industrier samt få ett pris på kol
            – det som är så viktigt för att få ett styrmedel som fungerar.
            Men Moderaterna röstade nej.
          </note>
          <note>
            I februari 2014 röstade man om bindande mål för mer förnybar
            energi – det som är nyckeln till att inte bara prata om målet
            om klimatutsläppsminskningar utan också göra klimatutsläppsminskningar.
            Men Moderaterna röstade även i år nej till detta förslag.
          </note>
          <note>
            Varje gång det är skarpt läge för klimatet röstar Moderaterna
            i EU nej.
          </note>
          <note>
            Det gör skillnad, mina vänner, vem man röstar på till EU-parlamentet.
          </note>
          <note>
            Herr talman! Som flera här uppe har påtalat blåser det kalla
            vindar i Europa just nu. De senaste åren har vi sett hur högerextrema,
            rasistiska och nazistiska grupper ökat sina aktiviteter.
          </note>
          <note>
            I Ungern har det högerextrema partiet Jobbik byggt upp paramilitära
            grupper som jagar migranter, hbtq-personer och minoriteter på
            gatorna. I Grekland fick nazistpartiet Gyllene gryning 7 procent
            i det senaste valet. Flera EU-länder har som regeringspolitik
            att diskriminera romer. I Sverige ser vi hur ett ökat nazistiskt
            våld förekommer.
          </note>
          <note>
            Vi måste se sambandet: När kostymklädda högerextremister tar
            plats i parlamenten får också deras våldsamma svans luft under
            vingarna.
          </note>
          <note>
            Det är därför det är viktigt att tydligt ta ställning för mänskliga
            rättigheter. EU måste, anser vi, bli tydligare med att dessa rättigheter
            ska försvaras i varje medlemsland, inte bara i de ansökande länderna.
            Vi i Miljöpartiet vill att EU lättare ska kunna utdöma böter,
            ogiltigförklara diskriminerande lagstiftning eller frånta medlemsländer
            rösträtt om de bryter mot grundläggande krav på demokrati, respekt
            för mänskliga rättigheter och skydd för minoriteter.
          </note>
          <note>
            Samtidigt måste vi jobba för att det finns lagliga och säkra
            vägar in i EU för att människor ska kunna söka skydd när de har
            flytt. Varje år dör tusentals människor på sin väg till Europa.
            I höstas såg vi en stor katastrof – den följdes av lite mer regelbundna
            små katastrofer – där 350 människor miste livet i en båtolycka
            utanför ön Lampedusa.
          </note>
          <note>
            Detta är vardag så länge EU inte lägger sin kraft på att hjälpa
            människor som flyr utan i stället, som i dag, lägger kraft på
            att hålla människor ute.
          </note>
          <note>
            Vi gröna är rasisternas motpol, i Sverige som i EU. När de ropar
            på hårdare tag och högre murar slår vi vakt om öppenhet och humanism.
            Det tänker vi fortsätta med.
          </note>
          <note>
            Herr talman! EU finns till för att hantera de utmaningar som
            vi står inför och som vi inte klarar av på nationell nivå. Det
            gäller klimatet, internationell fred och säkerhet. Det är att
            tygla finansmarknaderna och säkra mänskliga rättigheter. Här spelar
            EU en oerhört viktig roll. Men det betyder inte att EU ska göra
            allt.
          </note>
          <note>
            Vi i Miljöpartiet anser oerhört tydligt att demokrati byggs från
            den lokala grunden. Det är lokalsamhällets grund som ska definiera
            vad som behöver beslutas på andra nivåer. Vi har motsatt oss bygget
            av en superstat och ökad överstatlighet för EU.
          </note>
          <note>
            Vi är för ett mer flexibelt samarbete i EU. Vi tycker att det
            är rimligt att olika länder får samarbeta om det de anser att
            det är viktigt att skapa ett samarbete kring. Vi tycker därför
            att det är fel att Sverige fortfarande har med i avtalet att vi
            ska övergå till euron om de rätta kriterierna infinner sig. Vi
            i Miljöpartiet anser att vi ska ha ett formellt undantag från
            eurosamarbetet om det är Sveriges vilja att inte delta i detta,
            vilket vi tycker är rimligt att inte göra.
          </note>
          <note>
            Det är bra att i EU sätta upp gemensamma mål, men det ska inte
            vara detaljreglering. Om detta har jag hört flera prata här i
            dag. Problemet är att vi inte är riktigt överens om vad som är
            detaljer. För Miljöpartiet är det tydligt att klimat- och miljömål
            är oerhört viktiga på flera områden. Men när till exempel järnvägsnätet
            ska byggas ut – vi är många som är för det, också många i EU-parlamentet
            – ska man inte detaljreglera och säga att det ska privatiseras,
            på samma ohållbara sätt som i Sverige. Man ska inte styra att
            länderna ska göra det, som den moderata parlamentsgruppen vill.
            Vi menar att sådana detaljregleringar är både farliga och felaktiga
            i ett EU-perspektiv.
          </note>
          <note>
            Herr talman! Är det någonting som vi har lärt oss de senaste
            åren är det att det spelar stor roll vilka vi väljer till Europaparlamentet
            – om du röstar på Isabella Lövin, som kämpat varje dag för att
            göra EU:s fiskepolitik mer hållbar, eller om du röstar på någon
            av de moderata ledamöter som under fem års tid motarbetat samtliga
            klimatförslag.
          </note>
          <note>
            EU:s folkvalda parlament behöver mer än någonsin modiga ledamöter
            som tar kampen mot klimathotet och främlingsfientligheten. Det
            lovar vi att stå upp för i EU-parlamentsvalet.
          </note>
          <note type="speaker">
            Anf. 44 Statsminister FREDRIK REINFELDT (M) replik:
          </note>
          <note>
            Herr talman! Jag inser att jag har en ovanlig erfarenhet: Jag
            har varit med i bördefördelningsförhandlingar inom Europeiska
            unionen. När EU säger att vi har en gemensam målsättning om 20
            procent förnybar energi till år 2020 innebär det att det inte
            är 20 procent för alla länder, utan alla får var sin siffra. Den
            svenska siffran blev 49 procent.
          </note>
          <note>
            20 procent på EU-nivå är alltså 49 procent i Sverige. Den svenska
            regeringen fastställde då det till 50 procent. Vi bör notera att
            Sverige olikt många andra länder redan har uppnått och överträffar
            det målet. Många andra ligger långt efter.
          </note>
          <note>
            Då säger Åsa Romson: Varför går ni inte med på ett mycket högre
            och fortfarande bindande mål? Kommissionen har föreslagit att
            man gemensamt ska komma upp till 27 procent förnybar energi. Miljöpartiet
            vill ligga mycket högre och bördefördela.
          </note>
          <note>
            Det beror på att de siffror som kommer ut till Sverige kommer
            att ligga på nivån 70, 80 eller kanske nära 100 procent. Det innebär
            i realiteten att det Miljöpartiet vill att vi ska ställa oss bakom
            kommer att kräva en avveckling av svensk kärnkraft. Nu vill ju
            Miljöpartiet det, så det är inte en konstig åsikt från Miljöpartiet.
            Men min uppfattning är att det inte ska bestämmas i Bryssel, utan
            det ska vi själva få fatta beslut om här i Sverige. Det är därför
            vi har röstat som vi har gjort.
          </note>
          <note>
            Jag får inte riktigt ihop det hur ni i Miljöpartiet resonerar.
            Ni var länge väldigt kritiska till Europeiska unionen, men nu
            hörde vi ett långt anförande på temat att Bryssel ska ha mer makt
            och mer att säga till om. Vi noterade att det också gäller på
            en rad andra områden. Varför ska till exempel 28 medlemsländer
            bestämma hur stor den svenska vargstammen ska vara? Varför får
            vi inte göra det själva? Varför ska EU få beskattningsrätt? Varför
            är Miljöpartiet för en finansiell transaktionsskatt?
          </note>
          <note>
            Om ni nu ändå är för att EU ska göra så mycket, varför röstar
            ni då emot att genomföra tjänstedirektivet, alltså det som verkligen
            skulle kunna lägga grunden för fler jobb också här i Sverige?
            Jag får inte ihop detta, Åsa Romson.
          </note>
          <note type="speaker">
            Anf. 45 ÅSA ROMSON (MP) replik:
          </note>
          <note>
            Herr talman! Nej, Fredrik Reinfeldt får inte ihop detta, för
            vi har olika utgångspunkter för politiken och vad som är viktigt.
            Vi inser att det är ett samarbete.
          </note>
          <note>
            Det beror på att vi värdesätter samarbetet för människor, samarbetet
            för grundläggande rättigheter och sådant som är gränsöverskridande,
            till exempel miljöförstöring. Det är inte så, Fredrik Reinfeldt,
            att miljöförstöringar, till exempel luftföroreningar, stannar
            vid nationsgränsen Sverige, utan de förs ut över flera länder.
            Därför är det oerhört viktigt att vi säkerställer att vi har ett
            fungerande samarbete för det.
          </note>
          <note>
            Men ni tycker att det är ett problem att luftföroreningsreglerna
            i EU är så skarpa att de kommer att fälla Sverige och flera svenska
            städer framöver. Det är en av de konflikter som Sverige har med
            EU på miljöområdet i dag. Sverige är inte det miljöföredöme som
            vi kanske trodde att vi skulle bli när vi gick in i Europeiska
            unionen.
          </note>
          <note>
            När det gäller förnybar energi är frågan helt enkelt: Tror man
            på att man verkligen vill göra klimatomställningen på riktigt?
            Eller vill man bara uttala sig om de fluffiga målen, det vill
            säga utsläppsminskningar långt borta i framtiden? Du kommer knappast
            att vara politiker 2030 när de mål som förhandlas i EU just nu
            tas. Därför är det viktigt att det inte bara är ett utsläppsmål
            utan också är mål som man följer upp i EU-regelverket för handlingen
            att komma dit. Då är nyckeln förnybar energi.
          </note>
          <note>
            Jag förstår inte vad det är som är så farligt med förnybar energi.
            I dag finns det ingenting på energimarknaden som är så attraktivt
            för investerare, skapar jobb och skapar utveckling som just de
            förnybara energislagen. Det är något slags ideologisk hållning
            att det är de gamla energikällorna, som kol och kärnkraft, som
            man från svensk sida så gärna vill elda på och ligga kvar i. Det
            är därför man har så svårt att säga att vi ska ha mål om förnybar
            energi, trots att forskning från FN och från andra visar att om
            vi får investeringarna i de rätta instrumenten får vi också utsläppsminskningarna.
          </note>
          <note>
            Ni kan inte ha en trovärdig klimatpolitik om ni inte samtidigt
            ser att vi behöver få fram förnybar energi. Därför är det rimligt
            att ha målsättningar för det som länderna kan uppfylla på olika
            sätt. Däremot är det inte rimligt att ha detaljregleringar, till
            exempel om privatisering av tågtrafiken i hela EU.
          </note>
          <note type="speaker">
            Anf. 46 Statsminister FREDRIK REINFELDT (M) replik:
          </note>
          <note>
            Herr talman! Det är faktiskt en bedrift att använda två minuter
            och helt missa att svara på frågorna.
          </note>
          <note>
            Poängen var alltså huruvida EU ska bestämma över den svenska
            energimixen, om man sätter de förnybara målen så högt och bördefördelar
            dem. Till skillnad från Åsa Romson har jag varit med i dessa förhandlingar.
            Jag vet hur det blir när detta ska fördelas på länder. Då hamnar
            man på så höga nivåer att Bryssel i realiteten trycker fram en
            kärnkraftsavveckling i Sverige. Man kan tycka att det ska vara
            så. Men är det rätt att detta beslut fattas via Europaparlamentet
            och i Bryssel, eller ska Sveriges riksdag fatta detta beslut?
          </note>
          <note>
            Sedan vill jag ställa följande frågor igen: Hur får Miljöpartiet
            ihop det? Varför ska Bryssel bestämma över hur stor den svenska
            vargstammen ska vara? Varför låter vi inte regionala aktörer,
            nära där människor bor, få ett större inflytande över uppdelningen
            av det utrymme som finns i Sverige mellan rovdjur och människor?
            Varför röstar ni emot tjänstedirektivet som kan ge jobb? Och varför
            röstar ni för en finansiell transaktionsskatt? Det var alltså
            frågorna, Åsa Romson.
          </note>
          <note type="speaker">
            Anf. 47 ÅSA ROMSON (MP) replik:
          </note>
          <note>
            Herr talman! Jag hörde att det var fem frågor, och jag svarade
            på tre av dem. Jag kan utnyttja den sista minuten åt de övriga,
            till exempel frågan om vargarna. Det är inte så att Bryssel reglerar
            hur många vargar Sverige ska ha. Det regelverket kan du egentligen
            bättre än så, Fredrik Reinfeldt. De reglerar, precis som de internationella
            konventionerna, till exempel varför vi ska skydda djur och varför
            vi internationellt är för att det ska finnas kvar tigrar på olika
            ställen i världen och varför det ska finnas vilda elefanter i
            Afrika. Man måste ha internationella regler om man tror att biologisk
            mångfald är viktig. Det är de grundläggande reglerna.
          </note>
          <note>
            Om Sverige skulle kunna garantera att vi har säkra stammar av
            till exempel rovdjur – där görs ingen skillnad mellan varg och
            andra rovdjur – har vi full frihet att hantera och förvalta den
            stammen. Men vi får inte förvalta den på ett sådant sätt att den
            riskerar utrotning. Det gör vi om vi inte säkerställer att det
            finns en tillräckligt stark stam. Det är det som Sverige inte
            säkerställer. Sverige kan bara göra så om man tvingar vissa forskare
            att skriva vinklade rapporter. Det är det beslutet som ni har
            drivit igenom här i riksdagen och som går emot EU:s principer.
            Det är därför som ni får problem.
          </note>
          <note>
            Nu är min minut slut. Jag får ta upp resten i kommande repliker.
          </note>
          <note type="speaker">
            Anf. 48 Utbildningsminister JAN BJÖRKLUND (FP) replik:
          </note>
          <note>
            Herr talman! Ett av de viktigaste besluten som ska fattas i närtid
            gemensamt i Europa handlar om ett frihandelsavtal med USA. Frihandel
            är grunden för det svenska välståndet och för det europeiska välståndet.
            Frihandel har gjort att Europa är världens största ekonomi. Europa
            är större än USA och större än Kina. Det är denna stora ekonomi
            som gör att Europa kan vara mest progressivt när det gäller miljö-
            och klimatpolitik. Fattiga länder har inte råd med samma klimat-
            och miljöpolitik som vi har i Europa. Vi vill båda gå längre när
            det gäller klimatpolitik, men det är de länder som har en hög
            ekonomisk standard som verkligen har råd att ha en offensiv klimatpolitik.
          </note>
          <note>
            Nu säger Miljöpartiet nej till ett frihandelsavtal med USA. Det
            förvånar mig oerhört mycket. Frihandel skulle skapa tiotusentals
            jobb, naturligtvis stora fördelar för svensk industri – även miljöteknisk
            industri – jobb och resurser till vår välfärd. Ni säger nej till
            detta. Vad har ni emot frihandel, Åsa Romson?
          </note>
          <note type="speaker">
            Anf. 49 ÅSA ROMSON (MP) replik:
          </note>
          <note>
            Herr talman! Miljöpartiet har ingenting emot en frihandel som
            sker på rättvisa grunder och inte heller en ökad handel mellan
            USA och EU, som är en del av dessa samtal. Vi har inte heller
            sagt nej till ett avtal som ännu inte finns, utan vi säger att
            de förhandlingar som nu förs måste rikta in sig på att vara förhandlingar
            inte om att anpassa den svenska konsument-, miljö- och arbetslagstiftningen
            till regler som de amerikanska företagen vill ha utan om att säkerställa
            att vi får ett avtal som möjliggör en handel mellan USA och EU
            på rättvisa grunder och som inte heller, precis som Jonas Sjöstedt
            tog upp här tidigare, innehåller orimliga klausuler om att vi
            som är stora rättsstater ska hantera att företag kan stämma stater
            på det sätt som har visat sig användas med den tvistlösningsmekanism
            som förslaget har innehållit hittills. Det är det som vi har sagt
            nej till inom förhandlingarna. Vi är för en handel mellan USA
            och EU, och vi vill gärna underlätta för det.
          </note>
          <note>
            Men när det gäller att ta bort regler bygger de siffror som du
            hänvisade till, Jan Björklund, på att vi i praktiken tar bort
            konsumentskyddet. Vi ska väl tillåta de klordoppade kycklingarna
            som kommer från USA till Sverige. Det ökar ju handeln. Men är
            det bra, Jan Björklund, med klordoppade kycklingar?
          </note>
          <note type="speaker">
            Anf. 50 Utbildningsminister JAN BJÖRKLUND (FP) replik:
          </note>
          <note>
            Herr talman! Det förs förhandlingar om ett frihandelsavtal. Om
            man sätter upp villkor som innebär att om vi inte får som vi vill
            på varje punkt blir det inget, kan jag lova att det inte blir
            något. Man kan lika gärna gå därifrån. Man behöver inte förhandla.
            Det är ingen som förhandlar under dessa villkor.
          </note>
          <note>
            USA har haft en omfattande protektionism trots att det är marknadsekonomins
            högborg. Det har Europa också haft på ett antal områden, inte
            minst på jordbruksområdet. Plötsligt har vi en möjlighet att få
            en frihandel mellan världens två största ekonomiska zoner – USA,
            Nordamerika, och Europa. Men ni säger: Får vi inte som vi vill
            på varje punkt blir det inget. Det är innebörden i det som du
            säger, Åsa Romson.
          </note>
          <note>
            Sverige har 66 sådana avtal. Inte en enda tvist har förekommit
            av den art som Åsa Romson nu försöker skrämmas med. Det har inte
            varit en enda tvist där vi har ställts till ansvar. Ni målar spöken
            på ljusa dagen.
          </note>
          <note type="speaker">
            Anf. 51 ÅSA ROMSON (MP) replik:
          </note>
          <note>
            Herr talman! Min doktorsavhandling handlade just om dessa avtal.
            Jag konstaterade att flera av Sveriges avtal har använts, dock
            inte mot Sverige. Det är det som har gjort att Vattenfall har
            stämt Tyskland på grund av att man fick miljötillstånd som man
            inte gillade i till exempel Hamburg. Man vill ta mer vatten ur
            Elbe för att kunna kyla sina kolkraftkraftverk. Då var det detta
            avtal som Sverige hade till hjälp. Vattenfall har stämt Tyskland
            när det gäller skadestånd i fråga om kärnkraften och får helt
            andra regler än till exempel de tyska bolagen får.
          </note>
          <note>
            Man har också använt dessa regler för rumänska företag. När Rumänien
            gick in i EU och tog bort olika exportzoner, som de måste göra
            på grund av EU, då försvann skatteregler. Svenska företagare som
            hade rumänskt påbrå använde då detta för att tvista mot Rumänien
            och tvinga dem till andra skatteregler. Så vill du använda dessa
            avtal, Jan Björklund.
          </note>
          <note>
            Om vi utvärderar dessa avtal och dessa tvister tror jag att vi
            kommer att se att det är precis dessa regler som vi inte vill
            ha i ett nytt stort avtal. Vi vill ha ett bra avtal mellan EU
            och USA. Vi behöver ha bra förhandlingar. Då ska förhandlingarna
            vara öppna, och de ska vara tillgängliga också för miljö- och
            konsumentskyddets ändamål. Men det vill ni inte ha, för ni prioriterar
            frihandel framför allt.
          </note>
          <note type="speaker">
            Anf. 52 Näringsminister ANNIE LÖÖF (C) replik:
          </note>
          <note>
            Herr talman! EU:s klimatpolitik bygger på att det ska kosta att
            smutsa ned och löna sig att göra rätt. Den regleras bland annat
            genom handel med utsläppsrätter. Tyvärr har systemet brottats
            med en del problem. Centerpartiet vill skärpa klimatmålen och
            se till att utsläppsrätterna blir färre till nytta för miljön
            och för svenska företag som ska kunna konkurrera på rättvisa villkor.
          </note>
          <note>
            Ibland låter det så även från Miljöpartiet. Men när det marknadsbaserade
            systemet för handel med utsläppsrätter stöter på problem vill
            Miljöpartiet i stället införa ett nationellt svenskt prisgolv
            för utsläppsrätter, en sorts extra klimatskatt bara för svenska
            företag i Sverige. Det kan kanske låta bra, men det blir en miljardstor
            tankevurpa. Om en svensk utsläppsrätt helt plötsligt, på grund
            av ett nationellt prisgolv, kostar 120 kronor samtidigt som priset
            på en europeisk utsläppsrätt sjunker och landar på 100 kronor
            kan det bli så att svenska utsläppsrätter inte används. Men de
            försvinner inte, utan dessa utsläppsrätter kommer att komma ut
            på den övriga europeiska marknaden. Och fler utsläppsrätter på
            den övriga europeiska marknaden gör att priset sjunker ytterligare.
            Resultatet blir billigare utsläppsrätter för dem utan ambitioner.
          </note>
          <note>
            Systemet med nationella prisgolv, som Miljöpartiet nu föreslår,
            har prövats i bland annat Storbritannien men är kraftigt kritiserat
            från miljöorganisationer. Bland annat Greenpeace har dömt ut det
            som ineffektivt och dyrt.
          </note>
          <note>
            Min fråga till Åsa Romson är därför: Vill du verkligen bidra
            till att sänka priset på utsläpp i Polen och Tyskland och därmed
            underminera ett av EU:s viktigaste klimatverktyg?
          </note>
          <note type="speaker">
            Anf. 53 ÅSA ROMSON (MP) replik:
          </note>
          <note>
            Herr talman! Det är bra att Annie Lööf tar upp frågan om den
            reella klimatpolitiken. Jag uppskattar att Centerpartiets representant
            i EU-parlamentet i första hand röstade på den gröna gruppens förslag
            om nya energi- och klimatmål, där man tydligt sade att vi till
            2030 behöver skärpa klimatutsläppsmålet så mycket att det blir
            minus 60 procent. Motivet var bland annat att det skulle innebära,
            eftersom det är denna procentsiffra som sedan översätts till handelssystemet
            för den handlande sektorn, den prisjustering som behövs för att
            få i gång omställningen av europeisk industri. Det är nämligen
            där nyckeln sitter. Har vi inte ett tillräckligt högt pris på
            koldioxidutsläpp finns det ingen nytta med att göra omställningarna
            i industrin. Det måste finnas ett pris för att det ska bli en
            grön omställning. Jag trodde faktiskt att vi var överens om det.
          </note>
          <note>
            Men om man sätter systemet framför målen – om man säger att det
            enda som man kom överens om var ett system som inte tillhandahåller
            detta pris och att systemet egentligen inte funkar men sedan säger
            att eftersom systemet är på plats kan man inte ändra det – då
            tror jag att man har gjort den största tankevurpan i svensk klimatpolitik.
            Den största tankevurpan är nämligen att se till att vi inte har
            detta omställningstryck.
          </note>
          <note>
            I kraftvärmesektorn tog ni bort den svenska koldioxidskatten,
            som ändå under ett antal år låg parallellt med utsläppshandeln.
            Vi i Miljöpartiet har föreslagit att detta ska få vara kvar så
            länge utsläppshandeln inte genererar det pris som krävs för att
            det ska löna sig för de svenska kraftvärmeverken att använda biobränslen
            i stället för kol.
          </note>
          <note>
            Förra året ökade kolanvändningen i Sverige med 40 procent. Är
            du stolt över det, Annie Lööf?
          </note>
          <note type="speaker">
            Anf. 54 Näringsminister ANNIE LÖÖF (C) replik:
          </note>
          <note>
            Herr talman! Det här var en uppvisning på två minuter i att inte
            svara på frågor.
          </note>
          <note>
            Det förslag om klimatskatt och ett nationellt prisgolv som Miljöpartiet
            vill dra in 1,2 miljarder på i sin nationella budget kritiseras
            av miljöorganisationer. Det sätter långsiktiga ekonomiska system
            ur spel och snedvrider konkurrensen, och det gör inte att utsläppen
            i Europa minskar. Ni vill alltså dra in 1,2 miljarder i er nationella
            budget på ett nationellt prisgolv. Prisgolvet aktiveras dock bara
            om utsläppspriserna i övriga Europa blir billigare.
          </note>
          <note>
            Hur kan Åsa Romson medverka till att utsläppsrättshandeln i EU
            undermineras? Hur kan man iskallt budgetera för att EU-systemet
            kraschar och att man ska plocka hem 1,2 miljarder på ett nationellt
            prisgolv – en klimatskatt på svenska företag? Miljöorganisationer
            har dömt ut det, och det är inte trovärdigt ur ett klimatperspektiv.
            Svara alltså på frågan: Varför vill ni ha ett nationellt prisgolv?
          </note>
          <note>
            (Applåder)
          </note>
          <note type="speaker">
            Anf. 55 ÅSA ROMSON (MP) replik:
          </note>
          <note>
            Herr talman! Jag svarade på frågan. Jag var väldigt tydlig, Annie
            Lööf: Det handlar om att inte öka den svenska användningen av
            kol och därmed öka koldioxidutsläppen. Det händer i dag; det hände
            med 40 procent i kraftvärmesektorn förra året. Ni tog bort koldioxidskatten,
            och det var därför det hände.
          </note>
          <note>
            Det finns nämligen inget pris på utsläppsrätter i EU. Så länge
            det handelssystemet inte fungerar – bland annat för att dina moderata
            kolleger röstade nej i EU-parlamentet – är vi tvungna att se på
            vilket sätt vi åtminstone på kort sikt kan rädda hem en omställningsfaktor
            i svensk kraftvärmeindustri, så att de inte helt övergår till
            kol utan fortsätter att elda god och biologiskt hållbar skogsråvara
            i Sverige.
          </note>
          <note>
            Det är det som är skillnaden mellan dig och mig, Annie Lööf:
            Jag vill se konkret handling nu. Jag konstaterar att det inte
            finns ett pris i EU, och därför behöver vi ha ett pris på den
            svenska koldioxidskatten i kraftvärmesektorn. Du accepterar dock
            att det bränns mer kol i Sverige och att handelssystemet inte
            fungerar i EU. Det är ditt val.
          </note>
          <note>
            (Applåder)
          </note>
          <note type="speaker">
            Anf. 56 JIMMIE ÅKESSON (SD) replik:
          </note>
          <note>
            Herr talman! Åsa Romson talar om att våldsamma extremister stampar
            runt på gatorna runt om i Europa, och det förekommer absolut.
            Åsa Romson kan ju sätta in den civila EU-fredskår hon vill skapa
            – eller kanske sitt ickevåldsförsvar – så kommer vi till rätta
            med det där.
          </note>
          <note>
            Det har varit två timmars debatt om hur vi ser på Europas framtid
            och vad EU ska ägna sig åt. Åsa Romson säger att hon är motståndare
            till superstaten, som hon uttryckte det. Miljöpartiet var länge
            ett parti som var ganska trovärdigt i motståndet mot EU. Det var
            motstånd mot överstatlighet och motstånd mot den superstat – den
            monsterstat – som växer fram. Det är säkert många väljare, särskilt
            nu i EU-valen, som är kritiska till EU och som kommer att välja
            att rösta på Miljöpartiet i tron att Miljöpartiet fortfarande
            är ett parti som är trovärdigt i sitt EU-motstånd.
          </note>
          <note>
            Jag tittade lite på den gröna gruppen i Bryssels valmanifest.
            Där finns oerhört mycket federalism. Det talas om bankunionen
            och EU-beskattning; det är företagsbeskattning på EU-nivå och
            förmögenhetsbeskattning på EU-nivå. I Miljöpartiets eget valmanifest
            finns kvotering till bolagsstyrelser, och man vill in och styra
            stora delar av familjepolitiken på Brysselnivå. Man vill pådyvla
            hela Europa svensk, ansvarslös invandringspolitik. Det gäller
            energipolitiken, och man vill försämra gränskontrollerna. Det
            gäller jaktpolitiken och arbetsmarknadspolitiken. Föräldraförsäkringen
            vill man in och styra på Brysselnivå.
          </note>
          <note>
            Herr talman! Jag måste fråga Åsa Romson: Vilken inställning har
            egentligen Miljöpartiet till överstatligheten och den framväxande
            monsterstaten Europa? Jag vågar påstå, herr talman, att Miljöpartiet
            inte är ett trovärdigt motståndarparti i dag. Det är inget trovärdigt
            EU-kritiskt parti. Ni vill bygga monsterstaten, Åsa Romson. Jag
            tycker att ni mer och mer börjar likna Folkpartiet i de här frågorna.
          </note>
          <note>
            (Applåder)
          </note>
          <note type="speaker">
            Anf. 57 ÅSA ROMSON (MP) replik:
          </note>
          <note>
            Herr talman! Det är roligt att bli anklagad för att likna Folkpartiet.
            Jag tror inte att det finns något parti vi är mer olikt – förutom
            Sverigedemokraterna.
          </note>
          <note>
            Ni är motståndare till EU, Jimmie Åkesson. Det är inte vi längre.
            Vi anser inte att Sverige ska gå ur EU, men däremot är vi EU-kritiker
            och arbetar för att EU ska handla om rätt saker. De sakerna har
            vi pekat ut väldigt tydligt. Det är de gränsöverskridande miljö-
            och klimatproblemen och mänskliga rättigheter EU ska ha fokus
            på. Vi har röstat emot många förslag i EU-parlamentet, och jag
            vet att man inom den gröna gruppen är ganska frustrerad över en
            del svenska ledamöter som röstar emot förslag på grund av att
            de går för långt i det som är överstatlighet.
          </note>
          <note>
            Det är klart att det finns gråzoner. Det är inte alltid lätt
            när man sitter i EU-parlamentet – det kanske ni får uppleva en
            dag; det vet jag inte – att avgöra exakt vilka förslag man i slutändan
            ska ställa sig bakom när det ändå är förslag som i slutändan också
            kommer att gagna en hel del viktiga grupper av människor. Arbetsrättens
            område är till exempel inte en helt enkel resa, eftersom vi har
            arbetare som arbetar i hela unionen. När det gäller de gränsöverskridande
            frågorna är det alltså alltid ett tricksande.
          </note>
          <note>
            Miljöpartiet anser dock fortfarande väldigt tydligt att EU inte
            ska gå mot ökad överstatlighet. Vi vill inte sätta marknaden,
            finansmarknaden och pengarna framför människor, miljöregler och
            nationella möjligheter samt lokalsamhällets beslutanderätt. Vi
            är alltså EU-kritiker i ordets sanna bemärkelse, men nej, vi är
            inte EU-motståndare. Det måste jag erkänna. Det är däremot ni,
            för ni vill inte att Sverige över huvud taget ska vara med i unionen.
          </note>
          <note>
            Jag bara undrar: Hur tänker du dig att det ska fungera på den
            svenska marknaden när Sverige går ur EU, som du vill? Hur ska
            det till exempel fungera för företagarna när de inte längre har
            en gemensam marknad i EU? Det är en del av de frågor som kan bli
            ganska omvälvande och som jag tror att man som politiker måste
            ta ställning till när man har den typen av förslag.
          </note>
          <note type="speaker">
            Anf. 58 JIMMIE ÅKESSON (SD) replik:
          </note>
          <note>
            Herr talman! I vårt valmanifest framgår det tydligt att vi vill
            ha fortsatt goda handelsförbindelser med övriga europeiska länder,
            så det blir nog ingen större skillnad.
          </note>
          <note>
            Jag tycker ändå att det är anmärkningsvärt. Jag räknar upp en
            lång rad områden där Miljöpartiet vill flytta makt till Bryssel.
            Ni vill flytta makt till Bryssel när det gäller jaktpolitik och
            beskattningsrätt. Är företagsbeskattning en gråzon? Ligger förmögenhetsbeskattning
            också i gråzonen? Det kan man tänka sig, men det är väl ingen
            gråzon. Det är tydligt; där flyttar man makt från den nationella
            nivån. Är kvotering till bolagsstyrelser också en gråzon? Vad
            har det med EU att göra? Är föräldraförsäkringen en gråzon?
          </note>
          <note>
            Det är klart att vi har olika syn på det här, och ja, jag är
            definitivt motståndare till att vi flyttar makt över föräldraförsäkring,
            jaktpolitik, familjepolitik och svensk företagarpolitik till Bryssel
            – absolut. Men snälla Åsa Romson, erkänn – tillstå – att ni är
            för överstatlighet i Europa!
          </note>
          <note>
            (Applåder)
          </note>
          <note type="speaker">
            Anf. 59 ÅSA ROMSON (MP) replik:
          </note>
          <note>
            Herr talman! Nej, Miljöpartiet är inte för mer överstatlighet
            i Europa. Det är inte heller mer överstatlighet att slå vakt om
            att vi har gemensamma regler för till exempel bevarande av biologisk
            mångfald, vilket även inkluderar rovdjuren i Sverige. Skulle rovdjursstammarna
            vara tillräckligt starka skulle Bryssel inte ha något alls att
            göra med hur Sverige hanterar de arterna, men håller man på att
            utrota dem finns det ett regelverk – precis som det finns internationellt.
            Jag antar dock att ni vill avträda också den typen av restriktioner,
            som även gäller jagandet av tigrar och så i andra länder.
          </note>
          <note>
            När det gäller företagspolitiken är det helt enkelt så att det
            finns EU-företag. Där gäller det kanske att börja diskutera en
            gemensam syn på vad som räknas som förmögenhet. Sedan är det upp
            till varje land att bestämma. Vi är inte för en ökad EU-beskattning
            på det sättet, men däremot kanske man måste likrikta en del regler
            för vad som räknas som förmögenhet i företag. Det handlar om att
            kunna hantera detta med företag och personer som flyttar över
            gränserna, så att det som räknas som förmögenhet i ett land räknas
            som förmögenhet i ett annat land om man har en förmögenhetsbeskattning.
          </note>
          <note>
            Beskattningen ligger dock nationellt. Vi ökar inte överstatligheten.
            Men vi ser att det europeiska samarbetet utvecklas, och vi vill
            utvecklas med det.
          </note>
          <note type="speaker">
            Anf. 60 JONAS SJÖSTEDT (V) replik:
          </note>
          <note>
            Herr talman! Miljöpartiet har förändrat sin syn på EU mycket,
            och det har jag stor respekt för. Det är självklart ert vägval
            att göra det. Det vore mig främmande att ha synpunkter på det.
          </note>
          <note>
            Jag har arbetat mycket tillsammans med miljöpartister i folkomröstningar,
            både när det gällde euron och EU-medlemskapet, och jag tycker
            att mycket av den kritik som fanns från miljöpartister mot EU
            var klok och värd att fundera på. Det är en del där som jag saknar
            i dagens EU-debatt, och det var att man riktade kritik mot att
            EU:s fördrag slår fast att företagens rättigheter kommer först.
            De är viktigast och går före miljörätt, arbetsrätt och annat.
          </note>
          <note>
            EU:s fördrag slår också tydligt fast att traditionell ekonomisk
            tillväxt är målet för övningen. Det finns en grundläggande konflikt
            mellan ett hållbart samhälle och en tillväxtmodell som bygger
            på stordrift, på ökade transporter och på att företagens rättigheter
            går före andra behov i samhället.
          </note>
          <note>
            Vi vet också att den traditionella ekonomiska tillväxten blir
            väldigt svår att förena med hållbarhet på längre sikt. Det tror
            jag är en svår och viktig debatt för alla partier att ta i framtiden.
          </note>
          <note>
            Jag ser inte EU som ett neutralt verktyg. EU bygger ju på den
            fria marknadens överhöghet som det viktigaste. Nu upplever jag
            att Miljöpartiet mer ser EU som vilket neutralt verktyg som helst.
          </note>
          <note>
            Hur ser du, Åsa Romson, i dag på kritiken mot att EU skapar nya
            miljöproblem genom sin marknads- och tillväxtmodell? Är den fortfarande
            relevant?
          </note>
          <note type="speaker">
            Anf. 61 ÅSA ROMSON (MP) replik:
          </note>
          <note>
            Fru talman! Debatten om tillväxtens miljöförstörande karaktär,
            det vill säga att ha en oändlig materiell tillväxt på en jord
            som är begränsad inte är möjligt, har accentuerats, inte bara
            i EU utan i hela den globala debatten. Det tror jag är på grund
            av en globalisering av ekonomin totalt sett – en globalisering
            som jag förvisso kan se skulle finnas där oavsett om Sverige skulle
            vara medlem i EU eller inte.
          </note>
          <note>
            Vi hörde här att även ett motståndarparti som Sverigedemokraterna,
            och jag antar även Vänsterpartiet, i någon mån skulle ha ekonomiska
            relationer med EU-länderna även om Sverige inte skulle vara med.
            Det vill säga att mycket av det som är marknadsstyrt får man ändå,
            oavsett om man är med i EU eller inte. För Miljöpartiet är inte
            den mest prioriterade saken att gå ur utan att förändra detta
            i grunden, för det är ju fel i EU-fördragen när man sätter marknaden
            före människan. Det är totalt fel, tycker Miljöpartiet. Vi röstar
            för varje förslag till fördragsändring om detta. Vi tycker inte
            att ekonomins tillväxt ska sättas före det som är ändamålet med
            samhället, det vill säga utveckling och mänsklig utveckling.
          </note>
          <note>
            Här ser vi dock att det pågår en hel del intressant arbete, också
            på EU-nivå, för en mer hållbar ekonomi. Det handlar mycket om
            en fossilfri ekonomi och en omställning från den ekonomi som har
            gjort sig beroende av och är helt kapitaliserad av en gratis fossilenergi
            till ett hållbart ekonomiskt system. Ekonomin kommer nämligen
            att ändras när vi får hållbara transportsystem och energisystem.
            I den debatten är vi oerhört aktiva och driver på för att EU i
            den marknad som man jobbar i ska förändra sitt eget marknadsbaserade
            system.
          </note>
          <note>
            Det grundläggande problematiska med fördragen i EU är att de
            inte är demokratiska instrument för hur man fördelar makt och
            beslut utan i stället pekar ut en viss ekonomisk väg. Det är felaktigt,
            och det jobbar Miljöpartiet tydligt emot. Vi ser dock att vi kan
            jobba mer med detta inom EU i dag än vad vi hade kunnat om vi
            skulle säga nej och Sverige skulle gå ur. Vi kommer ändå att ha
            kvar det marknadskapitalistiska systemet.
          </note>
          <note type="speaker">
            Anf. 62 JONAS SJÖSTEDT (V) replik:
          </note>
          <note>
            Fru talman! Jag har stor respekt för hur de gröna arbetar med
            miljöfrågorna i EU-parlamentet. Jag har själv suttit i miljöutskottet
            i åtta år och jobbat väldigt väl tillsammans med de gröna. Vi
            hade ganska likartad syn i de flesta miljöfrågor.
          </note>
          <note>
            Min fråga är mer idémässig. Kan man bygga ett hållbart samhälle
            på en union som rent rättsligt, i sin grundlag, säger att den
            fria rörligheten för företagen är viktigare än andra hänsyn? Det
            gör att man i domar säger till exempel att länder inte har rätt
            att höja sina miljökrav, förbjuda en kemikalie eller ha hårdare
            avgaskrav.
          </note>
          <note>
            Måste man inte i grunden våga ifrågasätta det traditionella tillväxttänkandet?
            En av portalparagraferna i EU säger också att den traditionella
            ekonomiska tillväxten är själva syftet med unionen. Jag tror att
            det finns en motsatsställning mellan traditionell ekonomisk tillväxt
            och att lösa de stora globala miljö- och resursfrågorna. Risken
            är att EU ökar problemen genom ökade transporter, ökad stordrift
            och annat. Det är inte helt enkla frågor men ganska viktiga, tycker
            jag.
          </note>
          <note type="speaker">
            Anf. 63 ÅSA ROMSON (MP) replik:
          </note>
          <note>
            Fru talman! Jag konstaterar att Jonas Sjöstedt sade ungefär samma
            sak som i det första inlägget och att det går lite i stå.
          </note>
          <note>
            I grunden handlar synen på hur man arbetar i EU om man gör bedömningen
            att man ändå kan vara med och påverka och förändra, och det gäller
            även de grundläggande reglerna, och jag uppfattar att det kan
            vi göra bättre om vi är medlemmar i EU.
          </note>
          <note>
            Vi kommer att behöva förändra den europeiska synen på tillväxt
            och gå från ett riskabelt ekonomiskt system som är beroende av
            att man förstör miljön till ett ekonomiskt system som levererar
            hållbarhet. Men jag tror att det är viktigt att vi gör detta arbete
            också i EU. Om man som till exempel Norge står utanför, så som
            ni antagligen också vill ha det, men med alla de ekonomiska fördragen
            står man ju utan beslutsinflytande på det som är de viktigaste
            och mest grundläggande frågorna, samtidigt som vi inom EU kan
            jobba hårt. Vi vill att Sverige verkligen ska bli en miljöns röst
            i EU. Det behövs i högsta grad.
          </note>
          <note type="speaker">
            Anf. 64 Socialminister GÖRAN HÄGGLUND (KD) replik:
          </note>
          <note>
            Fru talman! För ett par veckor sedan tror jag att många av oss,
            åtminstone i den här delen av landet, kände något väldigt behagligt
            när solen tittade fram och högtrycket lyste över Sverige, och
            satt man i lä blev det väldigt behagligt. Om man i det läget hade
            passat på att klippa av ärmarna på de plagg man hade på sig, benen
            på byxorna och så vidare hade det blivit ganska tufft några dagar
            senare när man stod där och skrapade bilrutorna igen. Vad pratar
            jag om egentligen?
          </note>
          <note type="speaker">
            (ÅSA ROMSON (MP):
          </note>
          <u who="unknown" xml:id="i-5366c5555201be06-0">
            <seg>
              Jag anar vad du ska komma till.)
            </seg>
          </u>
          <note>
            Jo, jag pratar om försvars- och säkerhetspolitik.
          </note>
          <note>
            Åsa Romson står här som representant för ett parti som dramatiskt
            vill minska de svenska försvarsanslagen. Hon företräder ett parti
            som inte vill tänka tanken på att Sverige ska söka gemenskap med
            andra länder inom Nato. Hon vill begränsa den kapacitet som finns
            inom EU när det gäller att göra militära insatser till skydd för
            människor som har hamnat i den djupaste av kriser. Insatser som
            ska bygga på FN-stadgans värderingar vill Miljöpartiet säga nej
            till.
          </note>
          <note>
            Min fråga är helt enkelt: Är det inte korkat att klippa av byxbenen
            och ärmarna, Åsa Romson?
          </note>
          <note type="speaker">
            Anf. 65 ÅSA ROMSON (MP) replik:
          </note>
          <note>
            Fru talman! Det var en långsökt liknelse, men jag förstår vart
            Göran Hägglund vill komma. Vi har en väldigt allvarlig situation
            i vår närhet i Europa. Det är vi de första att erkänna. Det är
            värt att enat från Europa men också från omvärlden vara oerhört
            tydlig med att Rysslands agerande på Krimhalvön och i östra Ukraina
            är folkrättsvidrigt. Den internationella konfliktlösningen där
            behöver komma i gång, för det är ett säkerhetsproblem.
          </note>
          <note>
            Jag noterar att debatten i Sverige blir ganska enkelriktad. Man
            verkar ha väldigt tydliga bilder av vad det är som löser den här
            krisen. Äntligen får man beställa ytterligare super-JAS-plan,
            ytterligare kryssningsrobotar och liknande och växla upp vapenarsenalen
            i det svenska försvaret. Det är plötsligt den inriktning man vill
            enas kring.
          </note>
          <note>
            Jag noterar att så går debatten. Jag noterar också att det kommer
            att ta oerhört lång tid att få de här vapensystemen på plats och
            att de riskerar att, som redan i dag, ta delar av försvarsanslagen
            som mer skulle behövas till personalorganisationen.
          </note>
          <note>
            Vi anser att vi ska ha ett modernt försvar i Sverige. Det ska
            kunna användas mot militära hot men också mot hot som terrorism,
            miljöförstöring, organiserad brottslighet och sådant som pekas
            ut i den gemensamma svenska försvars- och säkerhetsdoktrinen,
            som vi står bakom. Men vi delar inte synen att vi ska tillbaka
            till kalla krigets resonemang om att avskräckning är medlet för
            att minska hot och våld och öka säkerheten.
          </note>
          <note>
            Det finns ett problem med militär upprustning, och det är att
            den aldrig tar slut. För varje dag som vi och Europa upprustar
            kommer Putin att få ytterligare skäl att upprusta, och då måste
            vi upprusta igen. Jag tror inte att det är denna kalla krigets
            logik som vi vill tillbaka till. Vi måste ha lärt någonting bättre
            av historien, och det är delvis att konflikter i dag är lite mer
            komplexa och kräver betydligt mer av internationellt samarbete.
            Då står man här i kammaren och pläderar för minskat internationellt
            samarbete. Jag tycker inte att det är trovärdigt.
          </note>
          <note type="speaker">
            Anf. 66 Socialminister GÖRAN HÄGGLUND (KD) replik:
          </note>
          <note>
            Fru talman! Vi pläderar för mer samarbete i alla sammanhang.
            Åsa Romsons problem är att hon vill minska det samarbete som finns
            och som ger muskler i vissa sammanhang. Vem ska skydda befolkningen
            i Kongo, när FN begär att någon ska finnas där, om vi EU-länder
            inte gör det tillsammans? Vi kan spela en roll för demokrati och
            mänskliga fri- och rättigheter. Och ibland måste man, tyvärr,
            ha vapen i hand, för alla är inte snälla.
          </note>
          <note>
            Lösningen på brottsligheten i Sverige är inte att avrusta polisen,
            att ta ifrån dem vapen eller maktmedel, utan dels handlar det
            om att kunna avskräcka – man ska veta att man kan åka dit om man
            gör någonting dumt – dels handlar det om att polisen har kapacitet.
            På precis samma sätt är det på den internationella arenan. Vi
            måste ha kapacitet att möta dem som inte vill gott. Det goda måste
            kunna spöa det onda.
          </note>
          <note type="speaker">
            Anf. 67 ÅSA ROMSON (MP) replik:
          </note>
          <note>
            Fru talman! Nu förstår jag inte riktigt vart Hägglund vill komma
            någonstans. Miljöpartiet är ett av de partier som tillsammans
            med alliansregeringen som Hägglund sitter i fattat beslut här
            i kammaren om att vi måste kunna göra internationella fredsinsatser
            också med militära medel ibland. Vi har gjort det tillsammans
            i Afghanistan. Vi gör det nu i Mali där det blir en styrka.
          </note>
          <note>
            Däremot har inte EU skickat sådana gemensamma styrkor. Där har
            inte samordningen fungerat. Därför är det rimligt att fråga sig:
            Vad kan EU bidra med allra bäst på det försvars- och säkerhetspolitiska
            området? Vi ser att det skulle kunna bidra mycket mer när det
            gäller internationell konfliktlösning. Det är en oerhört viktig
            nyckelaktör.
          </note>
          <note>
            Det som är det allra viktigaste negligerar hela den vapenvurmande
            lobbyn som just nu diskuterar. Ni vill rikta om svenska försvaret.
            Det ska inte längre vara ute i internationella insatser. Det ska
            sätta sig enbart på Gotland. Är inte det ett väldigt ensidigt
            perspektiv att föra fram i debatten?
          </note>
          <note type="speaker">
            Anf. 68 Utbildningsminister JAN BJÖRKLUND (FP):
          </note>
          <note>
            Fru talman! I hotellobbyn hänger vita lakan. Det är det enda
            som skiljer receptionen från det som har blivit ett bårhus. Det
            är när kvinnan läser namnlappen som hon förstår att kroppen efter
            hennes make Vladimir är en av dem som ligger insvepta bakom det
            vita lakanet. Kvinnan faller på knä. Hon har deras 14-årige son
            med sig. Deras femåriga dotter är fortfarande ovetande om att
            hon har förlorat sin pappa.
          </note>
          <note>
            Vladimir var en fredlig demonstrant. Han sköts till döds av en
            krypskytt i Europa 2014 på Majdantorget i Kiev. Precis innan krypskyttarna
            öppnade eld svängde ungdomarna på torget med EU-flaggan. Det var
            detta som utlöste Putins vrede. Ukrainas folk ville ha frihet
            och demokrati. De ville tillhöra Europa.
          </note>
          <note>
            Fru talman! Från denna kammare är det närmare till Ukraina än
            vad det är till Bryssel. Låt det stå fullständigt klart, så att
            det hörs ända in till kristallkronorna i Kreml: Ukraina tillhör
            Europa, och Ukraina ska vara välkommet in i Europeiska unionen.
          </note>
          <note>
            Fru talman! Den ryska aggressionen mot Ukraina är en stark påminnelse
            om varför Europeiska unionen en gång grundades. Det var för att
            våra barn och barnbarn ska få leva i frihet och demokrati. EU
            reste sig ur askan av andra världskriget, i ruinerna efter nazismen
            och i motstånd mot kommunismen.
          </note>
          <note>
            EU är en union för länder som har valt frihetens väg, frihet,
            demokrati, öppenhet, mångfald, marknadsekonomi, välfärdssamhälle
            och rättsstat. EU är en union för länder som har valt liberalismen
            som samhällssystem.
          </note>
          <note>
            Att stå upp för mänskliga fri- och rättigheter och fri rörlighet
            är själva kärnan i EU:s värderingar. I den ekonomiska krisens
            kölvatten har vänsterpopulism och högerpopulism haft växtmån och
            kan ha det också i Sverige, vilket är oroande.
          </note>
          <note>
            Ungerns agerande mot den fria pressen och Rumäniens agerande
            mot den romska minoriteten är oacceptabelt och förtjänar starka
            reaktioner från Europeiska unionen på grund av de värderingar
            som EU står för.
          </note>
          <note>
            Det är två partier i denna riksdag som avskyr EU och kräver att
            Sverige lämnar samarbetet. Det är Vänsterpartiet och Sverigedemokraterna.
            Det är ingen slump att det är de två. De avskyr EU inte för att
            de avskyr Europa. De avskyr de liberala värderingar som denna
            union är byggd på.
          </note>
          <note>
            Såväl EU som Nato grundades på erfarenheterna av krigen på 1900-talet.
            Demokratierna måste hålla ihop. Auktoritära stormakter kan aldrig
            igen tillåtas bestämma över mindre länder. Därför måste demokratierna
            samarbeta. Det var i gårdagens Europa man byggde murar. I morgondagens
            Europa bygger vi broar.
          </note>
          <note>
            Fru talman! I dag går 100 000 lärare till skolan för att undervisa
            våra barn och ge dem möjlighet till en bättre framtid. Ungefär
            100 000 sjuksköterskor går också till jobbet. Det är många som
            varje dag bär upp vår välfärd. Men det hade inte gått utan Europa.
          </note>
          <note>
            Vår välfärd betalas väsentligen av våra framgångsrika svenska
            exportföretag, och mer än hälften av den svenska exporten går
            till EU. Utan EU skulle Sverige snabbt bli fattigare. Jobb och
            välfärd skulle snart förloras. Att värna vårt medlemskap i Europeiska
            unionen är därför också att värna vår välfärd.
          </note>
          <note>
            Euron är både ett ekonomiskt och ett politiskt projekt. Den politiska
            visionen är att länder som har samma valuta kommer att integreras
            väsentligt mer med varandra. Men det är i dag uppenbart att eurons
            konstruktion från början var för bräcklig.
          </note>
          <note>
            Därför pågår en omfattande reformering med bland annat bankinspektion
            och gemensamma avvecklingsmekanismer för att förhindra framtida
            bankkriser av det slag vi har sett de senaste fem åren. Det är
            en finanspakt för att förhindra att enskilda länder lever kraftigt
            över sina tillgångar.
          </note>
          <note>
            Det är ett kraftfullt arbete som pågår. Det påminner om den process
            som Sverige självt gick igenom efter 90-talskrisen. Ut kommer
            ett eurosamarbete att komma som är betydligt starkare i sin grundkonstruktion.
            Det kommer i längden att ha ett pris för Sverige att stå utanför
            detta samarbete.
          </note>
          <note>
            Det europeiska ekonomiska samarbetet, den inre marknaden, har
            varit en stor framgång. Samarbetet har höjt levnadsstandarden
            och välfärden i hela Europa. Ska Europa ha en chans mot ett snabbt
            växande Kina och snabbt växande ekonomier i Asien måste vi samarbeta.
          </note>
          <note>
            Europa består av ett fyrtiotal länder. Historien lär oss att
            varje gång dessa länder har försökt att köra var sitt eget race
            har det misslyckats. Det är när vi samarbetar som vi är framgångsrika.
            Vi måste samarbeta ännu mer i framtiden även på det ekonomiska
            området.
          </note>
          <note>
            Ensam är inte stark. Ensam är till sist bara ensam. Starka är
            man tillsammans.
          </note>
          <note>
            Fru talman! En av de största utmaningarna som mänskligheten står
            inför är växthuseffekten. Europeiska unionen är den mest progressiva
            kraften i världen för att minska koldioxidutsläppen. Från svensk
            sida önskar vi oss ännu mer. Men vi måste ändå inse att ingen
            är mer framgångsrik och progressiv än vad EU är.
          </note>
          <note>
            Just nu drar vi som är medlemmar i unionen upp riktlinjerna för
            att minska koldioxidutsläppen för framtiden. EU har den globala
            ledartröjan på sig. Utan Europeiska unionen hade detta inte varit
            möjligt. Ett fyrtiotal stater hade var för sig aldrig kommit fram
            till så långtgående målsättningar som vi gör tillsammans.
          </note>
          <note>
            För att minska utsläppen kommer vi att behöva kärnkraften i Europa
            också i framtiden. Kärnkraftsnedläggningen i Tyskland avskräcker.
            De blir nu beroende av rysk gasimport. Det är mycket allvarligt
            ur ett klimatperspektiv och ur ett säkerhetsperspektiv. Det är
            en tydlig läxa även för Sverige. Den som i framtiden vill säga
            nej till rysk gas kommer att behöva behålla kärnkraften i Sverige.
          </note>
          <note>
            Fru talman! Det europeiska samarbetet står inför ett vägval.
            Ska vi samarbeta mer i Europa, eller ska vi samarbeta mindre i
            Europa? Visst finns det ganska stora saker i EU som behöver förändras.
            Jordbrukspolitiken förtjänar mycket kritik, eller för att ta ett
            annat exempel den dyra ordningen med dubbla säten för parlamentet.
          </note>
          <note>
            Jag välkomnar mer samarbete på många områden. Jag är dock mycket
            tveksam till när Socialdemokraterna vill att arbetsmarknadspolitiken
            ska europeiseras. Vi inser att den svenska modellen då skulle
            förloras.
          </note>
          <note>
            Svaret på grundfrågan måste ändå bli: Europa behöver mer samarbete.
            EU är i dag världens största ekonomi. Det är större än både USA
            och Kina. EU är världshistoriens mest lyckade fredsprojekt. Det
            är 28 länder ihop som har krigat i århundraden med varandra. Det
            finns i dag inte något annat område av den geografiska storleken
            som har sådan fred och stabilitet som detta område. EU är världens
            mest pådrivande klimataktör.
          </note>
          <note>
            EU kan inte och ska inte lösa alla problem. Men att EU är framgångsrikt
            på tre centrala områden – freden, välståndet och klimatet – mer
            framgångsrikt än nästan någon annan räcker gott och väl för att
            motivera ett starkt engagemang för detta europeiska samarbete
            också i framtiden. Det är därför vi liberaler säger ja till Europa.
          </note>
          <note type="speaker">
            Anf. 69 MIKAEL DAMBERG (S) replik:
          </note>
          <note>
            Fru talman! Jag vill börja med att återgälda berömmet för anförandet.
            Det var ett engagerat anförande om Europas utveckling, om fred
            och demokrati och om mänskliga rättigheter på vår kontinent men
            också om de säkerhetsproblem och de demokratiska problem som vi
            ser även här.
          </note>
          <note>
            Mot den bakgrunden skulle jag vilja ställa en fråga till folkpartiledaren.
            Hur ser han på analysen av vad som nu sker i Europa – hur detta
            drar isär och vilka krafter som spelar in? Delar han bilden av
            att det finns ett stort hot i och med de nästan sex miljoner arbetslösa
            unga människor som trampar runt på Europas gator och att denna
            hopplöshet föder en kultur som skapar spänningar i Europa? Jan
            Björklund talade ganska lite om massarbetslösheten i Europa som
            en grogrund för det som vi nu ser på vår kontinent.
          </note>
          <note>
            När de socialdemokratiska krafterna i Europaparlamentet drev
            på för ungdomsgarantin var det också ett sätt att få gemensamma
            EU-pengar och att visa solidaritet med de länder som har en hög
            arbetslöshet. Man var oroad för att ungdomsarbetslösheten skulle
            bita sig fast i Europa.
          </note>
          <note>
            Jag skulle vilja fråga statsrådet och partiledaren för Folkpartiet
            hur han ser på ungdomsarbetslösheten. Hur ser han på att EU gör
            gemensamma insatser på området och rekommenderar länderna att
            införa en ungdomsgaranti, som vi har föreslagit? Samtidigt vill
            jag fråga hur han ser på att Sverige får EU:s krisstöd för ungdomsarbetslösheten.
            Jag tror inte att vi hade räknat med att det var vårt land som
            skulle hamna på mottagarsidan av systemet. Det vi hade sett framför
            oss var kanske de sydeuropeiska länderna, som har en ofantligt
            hög ungdomsarbetslöshet.
          </note>
          <note>
            Hur ser Jan Björklund på regeringens ungdomsarbetslöshetspolitik,
            och hur ser han på EU:s arbete för att bekämpa arbetslösheten?
          </note>
          <note type="speaker">
            Anf. 70 Utbildningsminister JAN BJÖRKLUND (FP) replik:
          </note>
          <note>
            Fru talman! Den djupaste finanskrisen på 80 år har drabbat Europa
            de senaste åren. Alla – regering och opposition på europeisk och
            på nationell nivå – har varit djupt engagerade i detta.
          </note>
          <note>
            Jag tror att man till att börja med måste konstatera att den
            kris vi nu drabbades av påminner mycket om den som fanns för 80
            år sedan. Den började på Wall Street. Då tog det några år innan
            den kom till Europa, och nu gick det på ett dygn. Det handlar
            om hastigheten, men principen för vilken kris som bröt ut var
            i grova drag densamma.
          </note>
          <note>
            Jämför hur Europa utvecklades på 30-talet med hur det har gått
            nu! Den gången tog populisterna fullständigt över. Demokratierna
            förlorade, och det ledde till andra världskriget och till ett
            europeiskt sammanbrott. Den här gången har det inte gjort det,
            och jag skulle vilja hävda att den stora skillnaden är att Europa
            har samarbetat denna gång. Demokratiska krafter i Europa har samarbetat
            denna gång. Det är Europeiska unionen och erfarenheterna från
            90-talet som har lett till att krisbekämpningen har varit mycket
            mer framgångsrik.
          </note>
          <note>
            Många människor har förlorat jobbet. Många länder har lidit och
            haft det tufft. En del länder, som har levt kraftigt över sina
            tillgångar, har fått strama åt på ett sätt som är tufft. Så fick
            vi själva göra när vi hade levt över våra tillgångar.
          </note>
          <note>
            Vi är nu på väg ut ur finanskrisen, vågar jag hävda. Man vet
            aldrig; prognoser kan bli fel. Men vad vi nu kan se är vi på väg
            ut ur den. Även de länder som har varit djupt nere i diket är
            långsamt på väg upp. Det har varit en framgångsrik krishantering.
            Det går säkert att diskutera i efterhand om man skulle ha gjort
            det ena eller det andra först eller sist eller lite mer eller
            lite mindre. Men i huvudsak måste man konstatera att Europa har
            haft en framgångsrik krishantering givet förutsättningarna.
          </note>
          <note type="speaker">
            Anf. 71 MIKAEL DAMBERG (S) replik:
          </note>
          <note>
            Fru talman! Jag gläds över svaret, för då hamnar vi i en analys
            som ligger nära den analys jag gjorde i mitt anförande. Den säger
            att Europas trovärdighet nu också prövas av den massarbetslöshet
            Europa har. Jag tror inte att vi kommer att kunna lösa de spänningar
            som finns i Europa och bygga förtroende och framtidstro om vi
            inte får ned massarbetslösheten. Som jag ser det måste vi i den
            prioritering för Europasamarbetet som ligger framför oss fokusera
            på jobben.
          </note>
          <note>
            Jag tog upp ungdomsarbetslösheten som ett särskilt problem eftersom
            vi har fem och en halv miljon arbetslösa unga européer som vandrar
            på gatorna utan framtidstro. Jag tycker att ett av de egentligen
            få positiva nya initiativ som EU tog i sin långtidsbudget var
            att man avsatte pengar för att införa en ungdomsgaranti i Europa.
            Regeringen har valt att avfärda denna ungdomsgaranti och att inte
            införa en sådan. Jag tycker att det är beklagligt. Jag hade räknat
            med att solidaritetsinsatsen på ungdomssidan mest skulle gå till
            sydeuropeiska länder, som har haft en enorm kris. Nu råkar det
            vara så att Sverige hamnar mitt i detta stödpaket därför att vi
            har misslyckats så gravt med vår ungdomsarbetslöshet. Jag hoppas
            att statsrådet kan göra några kommentarer till det i det sista
            replikskiftet.
          </note>
          <note type="speaker">
            Anf. 72 Utbildningsminister JAN BJÖRKLUND (FP) replik:
          </note>
          <note>
            Fru talman! Alla europeiska stödsystem utformas i regel så att
            alla länder ska vara med på något hörn, så det är ingenting märkvärdigt.
            Sverige går ut ur finanskrisen som en av västvärldens starkaste
            ekonomier; det är sanningen. Vi har lägre arbetslöshet än genomsnittet
            i Europa. Vi är det enda landet i hela EU som har lyckats betala
            av på vår statsskuld under de här åren. Vi är det land som förutspås
            ha den mest framgångsrika ekonomiska tillväxten under kommande
            år.
          </note>
          <note>
            Sverige går tack vare den ansvarsfulla politik som har förts,
            också baserad på erfarenheterna från 90-talskrisen, nu ur finanskrisen
            som en av Europas starkaste ekonomier. Andra länders regeringar
            och oppositioner kommer till Sverige med delegationer och studerar
            hur vi gör. De länder i Europa som styrs av socialdemokrater är
            det ingen som åker och studerar, kan jag säga.
          </note>
          <note>
            Låt oss ändå lära av varandra. Det har varit en tuff kris. Vi
            är i bästa fall på väg ut ur den, och vi ska glädjas åt att Sverige
            går ut starkt ur denna finanskris.
          </note>
          <note type="speaker">
            Anf. 73 ÅSA ROMSON (MP) replik:
          </note>
          <note>
            Fru talman! Jan Björklund höll ett engagerat inledningsanförande
            också om säkerhetsproblematiken kopplat till den oro som finns
            för att Europa är så beroende av rysk energi, bland annat.
          </note>
          <note>
            Jag noterade att Joschka Fischer, den tidigare gröna tyska utrikesministern,
            i svenska medier härförleden hade ett förslag om en europeisk
            energipakt, just av säkerhetsskäl, för att skapa ett Europa som
            kan stå starkt genom att bland annat producera sin egen energi.
            Den energi som i dag växer mest i Europa och i hela världen är
            den förnybara energin. I Tyskland har den vuxit med mycket mer
            än den kärnkraft man har lagt ned bidrog med. Man har alltså överkompenserat
            kärnkraftsnedläggningen med mer förnybar energi. Detta är ett
            steg, och de gröna i Tyskland företräder en avveckling också av
            kolet och den fossila energin där.
          </note>
          <note>
            Frågan är om vägvalet gäller rysk gas, som du så gärna tar upp,
            mot att ha kvar kärnkraft. Vi kan debattera huruvida ny kärnkraft
            verkligen är en framtidsväg. Det är kanske inte den väg man ska
            ta vare sig ekonomiskt eller säkerhetsmässigt. Men du tycker att
            det är ideologiskt viktigt.
          </note>
          <note>
            Frågan är: Är det trovärdigt att Sverige skulle ha rysk gas i
            stället för svensk förnybar energi? Jag menar att vi står med
            ett större ryskt beroende just nu. 40 procent av oljan och 60
            procent av uranet i Oskarshamn kommer från Ryssland. Vad vill
            Folkpartiet och Jan Björklund göra med det? Ska Vattenfall ha
            kolkraft även i Sverige, eller vad är anledningen till att man
            ska bli av med den ryska energin också i Sverige för att öka säkerheten
            och ta klimatansvar? Det vurmar du ju nu för, vilket jag gläder
            mig åt även om jag inte ser så mycket handling i Bryssel.
          </note>
          <note type="speaker">
            Anf. 74 Utbildningsminister JAN BJÖRKLUND (FP) replik:
          </note>
          <note>
            Fru talman! Vindkraften byggs ut i Sverige som aldrig förr. Den
            byggs ut i mycket snabbare takt nu än den gjorde när Miljöpartiet
            styrde ihop med Socialdemokraterna. Det är bara det att vindkraften
            också har begränsningar. Det måste vi förstå. Den kan aldrig vara
            det som kallas för baskraft. Den kan aldrig vara stommen i vår
            elförsörjning eftersom den bara fungerar när det blåser. Det måste
            finnas andra energisystem, som levererar el hela tiden – också
            när det inte blåser.
          </note>
          <note>
            Man kan aldrig basera ett lands elförsörjning på väderberoende
            energisystem. Då är man tillbaka i vattenkraft. Den har vi byggt
            ut. Den kanske går att bygga ut lite till, men vi har i stort
            sett byggt ut allt som vi vill bygga ut. Med det fossila ökar
            vi växthuseffekten. Sedan finns kärnkraft. Det är det alternativ
            som finns.
          </note>
          <note>
            Vi är inte på något sätt emot förnybara energikällor; det vet
            Åsa Romson. De byggs ut mer i Sverige nu under denna regering
            än någonsin tidigare. Men det kommer inte att räcka. Kärnkraften
            ger oss 40 procent av vår elektricitet. Om 10–15 år behöver den
            stängas igen eftersom reaktorerna är för gamla. Vad gör vi då?
            Jag förstår att Romson inte kommer att stå och säga att hon vill
            ha rysk gas, för det vill förmodligen ingen ha. Det är bara det
            att det är det alternativ som återstår. Det är därför Tyskland
            och Italien hamnar där de hamnar. Det är därför dessa länder i
            Europa hamnar där de hamnar. Och så sitter man och säger: Vi ska
            ha en gemensam europeisk energipolitik. Det är jättebra. Det är
            bara det att någonstans måste elen fortfarande produceras.
          </note>
          <note>
            Orden gemensam politik skapar inga elektroner, utan man måste
            ha kraftverk någonstans. Och vad ska man driva dem med? Det är
            det som är frågan, och det är därför man nu sitter med ryska gasledningar
            under Östersjön och genom Östeuropa och plötsligt är beroende
            av Putin. Rysk gas har två stora nackdelar. Den ena är att det
            är gas, och den andra är att gasen är rysk. Vi ska undvika detta.
          </note>
          <note type="speaker">
            Anf. 75 ÅSA ROMSON (MP) replik:
          </note>
          <note>
            Fru talman! Det där svaret har vi hört många gånger, men min
            fråga handlade faktiskt om det svenska beroendet av rysk energi.
            40 procent av oljan och 60 procent av uranet i Oskarshamn kommer
            från Ryssland. Det är faktiskt rysk uran som driver dina kärnkraftverk
            som du så krampaktigt vill hålla dig fast vid trots att de blir
            allt äldre. Oskarshamn är väl allra äldst. Det kanske borde stängas
            därför att vi har ett överskott av el för att vi har byggt ut
            det förnybara. Sverige har en av de bästa möjligheterna i Europa
            att bygga ut det förnybara.
          </note>
          <note>
            Det är möjligt att det i din värld blåser likadant i Sverige
            hela tiden, det vill säga när det är vindstilla i Skåne är det
            vindstilla också i Norrland. Men få meteorologer säger att det
            är sant. Det är snarare så att det energiteknikerna ser i framtiden
            är ihopkopplandet av förnybar energi. Vattenkraft i Sverige gör
            det ju oändligt mycket enklare att koppla ihop dessa system. Vattenfall
            sitter själva på kompetens till exempel när det gäller smarta
            elnät som de skulle kunna utnyttja om de fick det och slapp få
            de här direktiven från alliansregeringen om att det är tyskt kol
            man ska utveckla i bolaget.
          </note>
          <note>
            Ska vi flytta fram positionerna i energifrågorna och också ta
            in säkerhetsperspektivet måste vi bli av med den ryska oljan och
            det ryska uranet i Sverige, och där har du inga svar.
          </note>
          <note type="speaker">
            Anf. 76 Utbildningsminister JAN BJÖRKLUND (FP) replik:
          </note>
          <note>
            Fru talman! Vi är inte på något sätt beroende av att köpa olja
            eller uran från Ryssland. Det är bara att köpa någon annanstans
            ifrån i morgon om vi bestämmer oss för det. Det är möjligt att
            vi är på väg mot ett handelsembargo mot Ryssland i Europa, men
            vi har ännu inte infört det. Det är de enskilda kraftverken som
            bestämmer var de köper råvarorna. Det är bara att köpa från Kanada
            eller Australien i stället. Huvuddelen av uranet kommer därifrån.
            Det är en mycket liten del totalt sett som kommer från Ryssland,
            och det är bara att sluta. Man är inte beroende för att man köper
            därifrån nu, men bygger man en gaspipeline genom Östersjön sitter
            man där. Det är det som är skillnaden. Därför är det så viktigt
            att förstå, nu när vi bygger infrastruktur för vår energiförsörjning,
            att vi inte kan börja bestämma för mycket. Man säger att om vi
            lägger ned kärnkraften, som Åsa Romson vill, ska vi satsa på förnybart.
            Men i verkligheten kommer man att hamna i att man köper rysk gas,
            åtminstone om man, som Socialdemokraterna, vill att Sverige ska
            fortsätta att vara en industrination. Jag förstår att det kanske
            inte är så engagerande för Miljöpartiet, men för oss andra som
            inser att detta är en viktig del för jobben och välfärden i Sverige
            är det tydligt att vi faktiskt måste ha elektricitet i framtiden
            också.
          </note>
          <note type="speaker">
            Anf. 77 JIMMIE ÅKESSON (SD) replik:
          </note>
          <note>
            Fru talman! Att Folkpartiet tror på samarbete har vi fått klart
            för oss nu. Det är bra. Det gör vi också. Men att EU bestämmer
            vilken utbildning som läkare som jobbar i Sverige ska ha är inte
            samarbete. Att EU bestämmer att svenska ideella föreningar måste
            betala moms är inte samarbete. Det är uttryck för en politisk
            elits stormaktsambitioner och har ingenting med samarbete att
            göra.
          </note>
          <note>
            Den stora konflikten, vill jag påstå, i dag i Europa, är konflikten
            mellan dem som vill fortsätta att bygga det här överstatliga förtrycket,
            den här överstatliga monsterstaten – det är den gruppen som Jan
            Björklund tillhör – och dem som vill ta några steg tillbaka till
            mer av mellanstatlighet i det europeiska samarbetet. I den gruppen
            har vi Storbritannien, Tjeckien och så vidare.
          </note>
          <note>
            Motståndet växer, men det finns oroväckande tendenser. Självklart
            ska vi samarbeta i Europa, självklart ska vi ha goda handelsrelationer
            med övriga Europa och självklart ska vi ha frihandelsavtal med
            övriga Europa. EU har ju också frihandelsavtal i dag med de flesta
            europeiska länder, även de som inte är medlemmar i EU. Vi kan
            handla med övriga EU och övriga världen alldeles oavsett om vi
            är medlemmar i den här överstatliga unionen eller inte. Faktum
            är till och med att vår varuexport till EU har minskat i förhållande
            till övriga världen under den tid som vi har varit medlemmar.
          </note>
          <note>
            Det finns oroväckande tendenser i Europa i dag. Den politiska
            eliten talar om att EU måste utvecklas ytterligare mot ett federalt
            statsbygge. EU-kommissionens ordförande gjorde för ett par år
            sedan ett sådant uttalande. I Sverige har vi en EU-minister som
            håller med. Hon tycker att vi ska utveckla EU i mer federal riktning.
            Då är min fråga till Jan Björklund: När är tiden inne? Är det
            ett vallöfte från Jan Björklund att vi ska utveckla EU i mer federal
            riktning och avskaffa Sverige som självständig stat?
          </note>
          <note type="speaker">
            Anf. 78 Utbildningsminister JAN BJÖRKLUND (FP) replik:
          </note>
          <note>
            Fru talman! Jag noterade att Jimmie Åkesson kallade EU för förtryck.
            Det är ett starkt ord. Det har förekommit förtryck i Europa, Jimmie
            Åkesson. Det var för att undvika mer av det som EU bildades en
            gång i tiden på ruinerna efter nazismen och kommunismen. Det finns
            ingenting som får Jimmie Åkesson att låta så hatisk som när han
            talar om människor från andra länder och om samarbete med andra
            länder. Det här handlar om världens mest stabila demokratier.
            Alla regeringar är folkvalda. Vi är folkvalda i den svenska regeringen.
            Alla andra utbildningsministrar jag möter är folkvalda. Parlamentet
            är folkvalt, och vi står här just nu för att svenska folket ska
            välja det. Vid sidan av det indiska valet är EU-valet världens
            största demokratiska val. Det är till och med tillåtet att kalla
            demokrati för förtryck i den här unionen, så tillåtande är det.
            Din beskrivning av detta samarbete är häpnadsväckande. Man kan
            vara emot och vilja gå ur EU, men det är världens mest utvecklade
            demokratier som samarbetar, och dessutom har vi ett gemensamt
            val till ett gemensamt organ. Det är inte förtryck. Det kallas
            för frihet och demokrati, Jimmie Åkesson.
          </note>
          <note>
            Du gav ett exempel som handlade om läkares utbildning. Gå ut
            på vilket sjukhus som helst i Sverige och se hur det ser ut. Vi
            har många läkare. Vi har polska läkare och vi har andra läkare.
            Man kan tycka att det är bra eller dåligt. Du tycker säkert att
            det är dåligt. Jag tycker att det är bra att ungdomar kan resa
            ut i Europa och studera och arbeta. För att en utbildning ska
            vara användbar i ett annat land behöver man komma överens om vad
            som krävs för att man ska få kalla sig läkare eller vara civilingenjör.
            Jag tycker att det är bra. Det är inget problem. Jag hör inga
            svenska ungdomar som protesterar mot detta. Som utbildningsminister
            sitter jag precis i de förtryckande förhandlingarna som du beskrev.
            Ingen protesterar. Alla tycker att detta är bra. Sedan vill alla
            länder ha någon liten detalj med, och så bråkar man om det en
            stund innan man kommer överens. Vad är problemet? Det ökar människors
            valmöjligheter och frihet. Jag förstår inte denna problembeskrivning
            som du tar upp.
          </note>
          <note>
            EU är inte ett uttryck för förtryck. EU är ett uttryck för frihet
            och demokrati och består av demokratier som samarbetar alldeles
            frivilligt.
          </note>
          <note type="speaker">
            Anf. 79 JIMMIE ÅKESSON (SD) replik:
          </note>
          <note>
            Fru talman! Jag vet inte om jag tolkar Jan Björklund rätt här.
            Är de så att svenska statsråd åker ned till Bryssel och förhandlar
            för att vi ska få det så bra som möjligt här, men att man inte
            har några synpunkter på någonting, utan att alla är helt överens
            och man bara sitter och jamsar? Då förstår jag att Sverige blir
            överkört i EU-förhandlingar, och då förstår jag att det ser ut
            som det gör i Sverige i dag. Då förstår jag att EU faktiskt bestämmer
            en väldig massa över hur vår vardag ska utformas och hur vår lagstiftning
            ska se ut. Jan Björklund åker ned till Bryssel och bara håller
            med. Det är häpnadsväckande, Jan Björklund.
          </note>
          <note>
            Jag konstaterar också att Jan Björklund undviker att svara på
            min fråga. Folkpartiet är det parti som tydligast är för överstatlighet.
            Det råder det ingen tvekan om. Folkpartiet är det parti i Sveriges
            riksdag som vill flytta mest makt till Bryssel. Min fråga är:
            När tycker Folkpartiet att tiden är mogen för EU att utvecklas
            till ett federalt statsbygge så som till exempel EU-kommissionens
            ordförande och den folkpartistiska EU-ministern vill?
          </note>
          <note type="speaker">
            Anf. 80 Utbildningsminister JAN BJÖRKLUND (FP) replik:
          </note>
          <note>
            Fru talman! Folkpartiet går inte till val på att utveckla EU
            till någon federation, men vi tycker att samarbetet är väldigt
            viktigt. Och det finns flera områden som vi behöver samarbeta
            på.
          </note>
          <note>
            Jag störs av att när i princip hela världen inom Förenta nationerna
            vill fördöma Rysslands agerande i Ukraina går inte det, därför
            att Ryssland röstar nej, och då kan man inte fatta beslut. De
            har vetorätt.
          </note>
          <note>
            Vitsen med det som du kallar för överstatlighet är att om 27
            länder tycker en sak men det 28:e tycker någonting annat får naturligtvis
            det 28:e landet finna sig i det – Polen vill till exempel nästan
            aldrig göra någonting åt koldioxidutsläppen, därför att de släpper
            ut mycket koldioxid – och då kan vi ändå gemensamt åstadkomma
            beslut. Vill man då inte vara med i den här föreningen får man
            väl gå ur, men man kan aldrig kräva i ett samarbete att alla ska
            få exakt som de själva vill. Så funkar det aldrig. Jag har sett
            i medierna att det finns lite olika uppfattningar i Sverigedemokraterna,
            och jag antar att ni har någon beslutsordning. Alla kan inte alltid
            få som de vill. I en familj kan alla inte alltid få som de vill.
            Man får bestämma sig: Vill vi samarbeta, eller vill vi bygga upp
            murar mellan länderna i Europa igen? Vi vill samarbeta.
          </note>
          <note type="speaker">
            Anf. 81 JONAS SJÖSTEDT (V) replik:
          </note>
          <note>
            Fru talman! En social kris dominerar stora delar av EU, en politisk
            och ekonomisk kris. Vi ser ökad fattigdom, och vi ser stora nedskärningar
            i välfärden i många länder. Hundratusentals människor måste emigrera
            undan en politik som har misslyckats på många sätt. Det gäller
            Sydeuropa, men det gäller även till exempel Irland.
          </note>
          <note>
            En av de saker som blir tydliga i den här krisen är att kvinnor
            betalar ett väldigt högt pris för krisen. När välfärden rivs ned
            får kvinnor gå in med sitt obetalda arbete och göra det som förut
            gjordes genom en välfärdsstat. Vi ser också problem med våld mot
            kvinnor. Vi ser reaktionära uppfattningar om jämställdhet som
            breder ut sig i Europeiska unionen. Jag menar att det hänger samman
            med den ekonomiska och politiska utvecklingen inom EU.
          </note>
          <note>
            Vi kan knappast skylla på EU när vi talar om jämställdheten i
            Sverige. Vi har inte varit under samma tryck som EU:s ekonomiska
            kris har varit, bland annat för att vi var kloka nog att tacka
            nej till EU:s valutaunion. Men vi kan skylla på dig, Jan Björklund.
            Du har suttit i regeringsställning i sju och ett halvt år. Under
            den tiden har inkomstklyftan mellan män och kvinnor ökat dramatiskt.
            Det är fullständigt häpnadsväckande hur ni genom er politik har
            lyckats dra isär inkomster mellan män och kvinnor och öka klyftan
            med nästan 50 procent.
          </note>
          <note>
            I dag är livstidsinkomsten för en man förväntad att bli 3,6 miljoner
            kronor högre än för en kvinna. Vi har gått snabbt bakåt vad gäller
            jämställdheten i Sverige under din tid som vice statsminister.
          </note>
          <note>
            Är du nöjd med den här utvecklingen? Är det rimligt? Tycker du
            att ni har gjort tillräckligt som regering för att jämna ut inkomstklyftan
            mellan män och kvinnor i Sverige?
          </note>
          <note type="speaker">
            Anf. 82 Utbildningsminister JAN BJÖRKLUND (FP) replik:
          </note>
          <note>
            Fru talman! När jag gick hit i morse läste jag på programmet
            att det skulle vara en EU-debatt. Jag debatterar gärna jämställdhetspolitik
            i Sverige med Jonas Sjöstedt. Jag gör det hela tiden. Men här
            är två representanter från två partier varav det ena är det mest
            EU-positiva och det andra avskyr EU och vill gå ur, då kunde det
            kanske vara intressant att ägna meningsutbytet något åt det.
          </note>
          <note>
            Jag svarar gärna att jag inte är nöjd med jämställdheten. 3,6
            miljoner är skillnaden i livsinkomst mellan kvinnor och män. Det
            har det varit i ungefär 30 års tid. Det var precis lika mycket
            när ni styrde. Jag är inte nöjd med att vi inte har kommit längre.
            Men det är klart att det påverkas av att vi har haft en europeisk
            kris, som Jonas Sjöstedt för övrigt noterade att vi inte har drabbats
            av i Sverige. Det är intressant, Jonas Sjöstedt! Det är intressant!
          </note>
          <note>
            Vi har inte drabbats av den eftersom vi har skött våra kort.
            Vi har inte gjort som länderna i Sydeuropa och bara spenderat,
            spenderat och spenderat utan att ha skatteintäkter. Vi har inte
            fört vänsterpolitik. Det är därför som vi inte har hamnat i ekonomisk
            kris, Jonas Sjöstedt.
          </note>
          <note>
            Berätta nu i stället, Jonas Sjöstedt, varför du vill att Sverige
            ska lämna det europeiska samarbetet. Det är ändå det vi är för
            att tala om. Varför vill du lämna EU?
          </note>
          <note type="speaker">
            Anf. 83 JONAS SJÖSTEDT (V) replik:
          </note>
          <note>
            Fru talman! Så snabbt Jan Björklund kan fly från ett ämne när
            det inte passar.
          </note>
          <note>
            Du vet, Jan Björklund, att inkomstklyftan mellan män och kvinnor
            har ökat i Sverige med mellan 40 och 50 procent under den tid
            som du har varit ansvarig minister. Det är en jämställdhetspolitisk
            katastrof som du har varit med och administrerat. Det beror till
            stor del på att ni inte har gjort någonting för att höja kvinnors
            löner, som fortfarande är för låga. Det beror på att ni har sänkt
            skatten för de rikaste, och de är män. Och ni har försämrat sjukförsäkringen
            för dem som är långtidssjukskrivna; de är oftast kvinnor.
          </note>
          <note>
            Nu står du där och är ansvarig för en av de största tillbakagångarna
            för jämställdheten mellan män och kvinnor i Sveriges historia,
            och du har ingenting att säga – inte ett förslag. Du kan inte
            säga vad ni har gjort, vad ni inte har gjort – ingenting.
          </note>
          <note>
            Jag tycker att det här är en viktig fråga. Jag vill nämligen
            att Sverige ska vara ett föredöme i Europa när det gäller jämställdhet.
            Nu går vi med full fart bakåt, tack vare din politik. Och det
            vill jag ändra på.
          </note>
          <note type="speaker">
            Anf. 84 Utbildningsminister JAN BJÖRKLUND (FP) replik:
          </note>
          <note>
            Fru talman! Jonas Sjöstedt måste vara väldigt stressad över Gudrun
            Schyman. Jag kan inte förstå detta på något annat sätt. Jag är
            väldigt häpen över att vi har en EU-debatt – en debatt på fyra
            år om EU-frågor – och Jonas Sjöstedt kan inte diskutera EU-frågor.
          </note>
          <note>
            Jag diskuterar gärna jämställdhetspolitik i Sverige. Vi gör det
            varje gång vi har partiledardebatt om inrikespolitik. Inkomstklyftorna
            är i grova drag dess värre oförändrade jämfört med tidigare under
            er tid, Jonas Sjöstedt. Vi borde ha kommit längre, och jag är
            missnöjd med det. Vi har ett långt program för att komma vidare
            också i den frågan.
          </note>
          <note>
            Men om vi tittar på jämställdhet ur ett europeiskt perspektiv,
            för att anknyta till det debatten ska handlar om, är det intressant
            att när man tittar på länder som har fört vänsterpolitik och som
            har misskött sin ekonomi. Vem är det som drabbas? Det är kvinnorna.
            I Grekland drar man ned på den offentliga sektorn därför att man
            har fört en vänsterpolitik som har sprutat ut utgifter utan att
            ha täckning för det. Då måste man dra ned. Vad drar man ned på?
            Man drar ned på välfärdssektorn. Och det är kvinnorna som får
            bära jobbet.
          </note>
          <note>
            Genom att ha en stabil ekonomi i Sverige, vilket du nyss erkände
            att Sverige har, har vi lyckats skydda kvinnorna och jämställdheten
            under dessa svåra år.
          </note>
          <note type="speaker">
            Anf. 85 Näringsminister ANNIE LÖÖF (C):
          </note>
          <note>
            Fru talman! Europa är demokratins vagga. Men det är också platsen
            som har sett två världskrig och födelsen av tre totalitära ideologier
            – kommunism, fascism och nazism. EU:s 28 medlemsländer är levande
            bevis på att det är handel, öppenhet och samarbete som är ofrihetens
            värsta fiende. Sedan 70-talets mitt har länder som Spanien, Grekland,
            Tyskland, Estland, Lettland, Litauen men också Rumänien och Portugal
            rest sig från totalitära styren, murar och förtryck.
          </note>
          <note>
            Det är oerhört lätt att glömma historien. Därför handlar EU:s
            absoluta kärna om att se till att vi aldrig någonsin upplever
            ett krig på den europeiska kontinenten igen. Vårt allra starkaste
            kort för att lyckas är demokrati och handel, ett samarbete som
            ser till att det är varutransporter och inte soldater som korsar
            gränserna.
          </note>
          <note>
            Rysslands agerande i östra Ukraina är helt oacceptabelt, dessutom
            folkrättsvidrigt. Omvärlden behöver agera med kraft för att försvara
            våra grannländers suveränitet. Och EU måste fortsätta att stå
            upp för de principer om demokrati och handel som är grunden för
            det Europa som vi har kämpat för.
          </note>
          <note>
            Fru talman! Vi beger oss nu från Ukraina till Nyåker utanför
            Umeå. Där funderar företagaren Christoffer som tillverkar pepparkakor
            på hur han ska kunna tillverka tillräckligt många för att möta
            efterfrågan i Europa. Hans anställda är några av de 23 000 personer
            i Västerbotten som jobbar på företag som är beroende av sin export
            till EU.
          </note>
          <note>
            I Storbritannien finns det just nu 5 000 utbytesstudenter från
            Sverige. Varje dag reser miljontals människor hem och bort utan
            att behöva visum i Europa. I Storbritannien finns, som jag sade,
            många utbytesstudenter och många svenskar som är där och arbetar.
          </note>
          <note>
            EU gör Sverige bättre på ett väldigt konkret sätt. Den fria rörligheten
            har gjort hela Europa till vår spelplan och vårt vardagsrum. När
            marknaden växer och rörligheten ökar får människor och företag
            chanser som de aldrig tidigare har haft. Men samtidigt har byråkratin
            vuxit. Viljan att likrikta har ökat, tryggheten har blivit synonym
            med övervakning och murar står i vägen för dem som behöver vår
            hjälp allra mest.
          </note>
          <note>
            Fru talman! EU behöver bli smalare men vassare. Samarbetet behöver
            fokusera på det som gör EU bäst och hålla tassarna borta från
            det andra. Det skulle jag vilja tala om i dag, om ett EU som tar
            miljöfrågorna på allvar men låter bli att detaljreglera prydnadsfår.
            Jag vill tala om ett EU som låter oss bestämma över våra svenska
            kronor och i stället fokuserar på hur jobben ska bli fler, om
            ett EU som tror på att olikheter gör oss starkare och som kapar
            i byråkratin.
          </note>
          <note>
            Den 25 maj är det val till Europaparlamentet. Det är ett val
            som spelar roll. Och EU-debatten förtjänar att tas på allvar.
          </note>
          <note>
            Vi behöver prata om vilket Europa vi vill ha. Och jag börjar
            med miljön och klimatet. Centerpartiet vill att du ska kunna bli
            en miljöhjälte utan att det blir för dyrt eller för krångligt.
            Det ska vara enkelt att sopsortera, att köra miljöbil, att köpa
            klimatsmart mat, att veta om produkten är giftfri eller ej och
            att åka kollektivt. Vi kan göra väldigt mycket i Sverige, men
            en förutsättning är att EU tar miljöfrågorna på allvar.
          </note>
          <note>
            I ett grönt Europa klarar vi av att både skapa jobben och samtidigt
            minska våra utsläpp. Och Sverige har faktiskt visat att det fungerar.
            Sedan 1990 har vi sänkt våra utsläpp med 23 procent samtidigt
            som vårt bnp har ökat med 60. Miljö och tillväxt är ingen motsättning.
            De kan jobba tillsammans.
          </note>
          <note>
            Sveriges företag vinner på att ligga i framkant, och landsbygden
            och bönderna vinner på den förnybara energin och den klimatsmarta
            matproduktionen.
          </note>
          <note>
            Vi är duktiga på att vara just klimatsmarta i Sverige, men vi
            kan bli ännu bättre. Det som är säkert är att vi inte kommer att
            bli bättre om vi spelar ensamma. Jag är ganska säker på att inte
            en enda som ville passera in eller ut via en svensk gränskontroll
            förra året hette Kol i förnamn eller Dioxid i efternamn. Koldioxid
            har nämligen inget pass, och så länge utsläppen vägrar att skaffa
            pass behöver vi agera tillsammans, och EU behöver ta på sig ledartröjan.
            Därför vill Centerpartiet att kommissionens förslag om nytt klimatmål
            för 2030 ska höjas till 50 procent. Målen behöver vara nog kraftfulla
            för att vi ska klara av att leva upp till vår del av tvågradersmålet.
            De ska göra skillnad på riktigt. Det tänker vi kämpa för i EU.
          </note>
          <note>
            Fru talman! Vi behöver också tala om det Europa vi vill ha när
            det handlar om jobben. Det är ett Europa som på allvar kan tävla
            med Kina och USA och som kan skapa förutsättningar för jobb och
            tillväxt i Rumänien men också i Ramkvilla. Och det måste göras
            på rätt sätt. EU tjänar inte på att alla blir lika utan på att
            vi lär oss av varandra. Om EU ska få fler jobb krävs det minskade
            handelshinder, mindre EU-byråkrati och ökad rörlighet för alla,
            inte fina ord, mer byråkrati och skatter och förtäckt protektionism.
            För att klara framtidens match om jobben krävs ökad handel. Det
            är genom solceller och elbilar som vi klarar matchen mot Kina
            och USA, inte genom kolkraftverk och Trabanter.
          </note>
          <note>
            Vi behöver även tala om det Europa vi vill ha när det gäller
            euron. Det är ett Europa där medlemsstaterna själva ska få bestämma
            över sin valuta. Det innebär att vi kan gasa och bromsa när det
            behövs för jobb och tillväxt i Sverige, inte när det behövs i
            Tyskland, Portugal eller Grekland. I folkomröstningen 2003 sade
            jag och Centerpartiet nej till euron. Och tänka sig, tio år senare
            gör vi fortfarande det. Vi tycker nämligen att Sverige växer bäst
            med svenska kronor.
          </note>
          <note>
            Fru talman! Centerpartiets EU är smalt och vasst. Det innebär
            att man låter bli de frågor där medlemsstaterna själva gör saker
            bättre. Det innebär att man kraftsamlar kring de stora, gränsöverskridande
            utmaningarna. Det finns de som kallar det populism att tala om
            den växande byråkratin, om snuset, lakritspiporna, vargarna och
            lekplatserna. Jag håller inte med. Det är visserligen mindre frågor
            i ett EU-perspektiv, men det ger uttryck för någonting större
            – en osund klåfingrighet, en misstro mot människor och en utveckling
            som leder åt helt fel håll.
          </note>
          <note>
            Tack vare EU:s förordning om klassificering av vissa varor, den
            kombinerade nomenklaturen, vet vi nu att prydnadsfår per definition
            inte är avsedda att roa människor och att det därför inte ska
            vara en leksak. Ja, ni hörde rätt. Däremot vet vi inte hur vi
            ska få till ett handelssystem för koldioxid som faktiskt fungerar.
            Det är milt sagt ingen bra prioritering.
          </note>
          <note>
            Att vara tuff och kritisk är inte att vara populist. Det som
            däremot är populism det är att dra när det börjar bli jobbigt.
            Två partier i den här debatten försöker utmåla sig själva som
            EU-kritiker när de i själva verket är EU-avhoppare. Det är en
            viktig skillnad. Vänsterpartiet och Sverigedemokraterna har inga
            långsiktiga ambitioner att vara med och jobba i ett samarbete
            som har vävt samman över 500 miljoner européer. När länder som
            Ukraina ser EU som en väg framåt, som ett samarbete som kan bygga
            deras land starkt, då säger Vänsterpartiet och Sverigedemokraterna
            att de vill splittra EU. De tänker dra och bygga en egen klubb
            – oklart vad, oklart hur och oklart på vilket sätt det skulle
            bli bättre.
          </note>
          <note>
            Fru talman! När man frågar svenskarna vad som är viktigast med
            EU svarar de ungefär som jag, nämligen att ta ansvar för miljön
            och klimatet, fixa fler jobb men inte införa euron samt minska
            regelkrånglet och detaljstyrningen. Med andra ord är många som
            säger som vi, statistiskt sett, centerpartister. Oavsett partifärg
            och åsikter hoppas jag att många som lyssnar på den här debatten
            går och röstar. Faktum är att du kan göra det redan i dag. Det
            tänker jag göra.
          </note>
          <note>
            Vi behöver ett EU som möter de stora utmaningarna men som låter
            bli de små, ett smalare men vassare EU.
          </note>
          <note type="speaker">
            Anf. 86 ÅSA ROMSON (MP) replik:
          </note>
          <note>
            Fru talman! Precis i början av mitt politiska engagemang hade
            vi folkomröstningen om EU. Då var det en stor debatt inom miljörörelsen
            om huruvida EU var bra för miljön eller om ett svenskt EU-inträde
            skulle vara förödande för de svenska miljöreglerna. När man ser
            på det i efterhand tror jag att man då hade stora förhoppningar
            om Sverige, som låg långt före de andra EU-länderna. Debatten
            handlade om ifall vi skulle använda det försprånget för att visa
            exempel och driva på utvecklingen i EU eller om vi skulle påtvingas
            de lägre standarderna i EU. I efterhand kan vi konstatera att
            ingen av dem fick rätt. Det som hänt är i stället att de svenska
            miljöreglerna stått stilla och inte förändrats medan EU-reglerna
            rört sig marginellt framåt.
          </note>
          <note>
            I dagsläget kommer EU med stark miljökritik mot Sverige. Det
            har till stora delar skett under alliansregeringens två mandatperioder.
            I dag är Sverige inte längre känt som ett föregångsland i EU utan
            snarare som ett av de länder som har problem med flera av EU:s
            tuffa miljöregler. Vi kan vara glada åt de tuffa miljöreglerna,
            men vi kan inte vara särskilt glada åt den svenska hållningen.
            Det gäller rätten till ren luft i våra städer, skyddet för livsdugliga
            stammar av rovdjur i våra skogar, möjligheten för fisk att vandra
            upp i våra vattendrag, kontrollen av industriutsläpp och halten
            av gifter i Östersjöns fisk. På alla dessa områden tycker alliansregeringen
            att det finns problem med de stränga miljöreglerna i EU.
          </note>
          <note>
            Jag och Miljöpartiet tycker att Sverige ska vara en pådrivande
            kraft för miljö- och klimatarbetet i EU, att Sverige behövs i
            EU för att driva just de frågorna. Jag är ledsen för att vi inte
            gör det med den emfas som vi skulle kunna göra. Därför behöver
            vi både en ny regering och fler engagerade parlamentariker i Bryssel.
          </note>
          <note>
            Min fråga till Annie Lööf är varför centerpartisterna i EU-parlamentet
            tyckte att den bästa positionen i klimat- och energipakten, som
            är det viktigaste klimatbeslutet som just nu föreligger, var den
            gröna gruppens förslag om 60 procent minskade utsläppsrätter,
            bindande höga mål för förnybar energi samt energieffektivisering
            medan Centerpartiet i regeringen lägger sig platt för Moderaterna.
          </note>
          <note type="speaker">
            Anf. 87 Näringsminister ANNIE LÖÖF (C) replik:
          </note>
          <note>
            Fru talman! Om man lyssnar på Åsa Romson riskerar man att få
            en felaktig bild av verkligheten. Centerpartiet har inte bara
            höga målsättningar utan vi levererar också. Det stämmer att Sverige
            ligger långt framme i EU. Vi är i dag det mest ambitiösa landet
            i arbetet med 2030-målen. Inget annat land har sammantaget högre
            ambitioner på klimatområdet än Sverige. Om vi ska klara av att
            fixa tvågradersmålet måste vi ha ett utsläppsmål på 50 procent.
            Från både Centerpartiets och regeringens sida lägger vi oss högre
            när det gäller dessa ambitioner än vad kommissionen har föreslagit.
            Det är allt annat än låga ambitioner.
          </note>
          <note>
            Det bör inte råda några tvivel om vad Centerpartiet har gjort
            för avtryck. Vi har sett en femtondubbling av miljöbilar i Sverige.
            Vi ser att vi når EU:s 2020-mål på det förnybara – sex år före
            utsatt tid. Vi är alltså bäst i klassen både vad gäller utsläppsminskningar
            och andelen förnybar energi. Det är så vi arbetar. Vi sätter upp
            tuffa mål och levererar efter dem.
          </note>
          <note>
            Sedan stämmer det att Sverige har stora utmaningar bland annat
            vad gäller luftkvaliteten. Det har gjort att vår miljöminister
            Lena Ek rest runt i de kommuner som inte sköter sig på det området.
            Men det stämmer också att den svenska regeringen är pådrivande
            i kommissionen. Vi har gått ut med att vi förmodligen kommer att
            stämma kommissionen för att den inte har kommit längre vad gäller
            definitionen av hormonstörande ämnen och en giftfri vardag. Det
            är en tuff ambition som regeringen har både genom att sätta upp
            mål och leverera.
          </note>
          <note>
            Kommissionen har påpekat att Sverige har vissa brister bland
            annat gällande luftkvaliteten och det jobbar vi med, men vi levererar
            också gentemot kommissionen och säger att det är dags att EU rycker
            upp sig vad gäller giftfri vardag, inte minst riktat mot våra
            barn.
          </note>
          <note type="speaker">
            Anf. 88 ÅSA ROMSON (MP) replik:
          </note>
          <note>
            Fru talman! Jag noterar de goda ambitioner man har när det gäller
            giftfri vardag för barn, vilket nyligen antogs i EU. Det var efter
            en samförhandling i Miljömålsberedningen. Det är mycket bra.
          </note>
          <note>
            Du svarade inte, Annie Lööf, på frågan varför dina partikamrater
            i EU-parlamentet tyckte att den gröna gruppens position i parlamentet,
            med oerhört tydliga klimatmål riktade både mot förnybar energi
            och mot energieffektivisering, var en bättre position, en tydlig
            klimatposition, än den som Centerpartiet accepterat i regeringssamarbetet.
          </note>
          <note>
            Du svarade inte heller på hur det kommer sig att Sverige i dag
            är involverat i så många tvister vad gäller EU-reglerna. Det handlar
            om biologisk mångfald. Ska vi inte säkra en grundläggande trygghet
            för den biologiska mångfalden i de svenska skogarna? Ska vi inte
            säkerställa att fisk kan vandra upp i de svenska vattendragen?
            Ska svenska kvinnor och barn riskera att äta giftig fisk från
            Östersjön för att ni vill ha undantag från EU-reglerna?
          </note>
          <note type="speaker">
            Anf. 89 Näringsminister ANNIE LÖÖF (C) replik:
          </note>
          <note>
            Fru talman! Jag kan konstatera att Sverige genom Centerpartiets
            och regeringens arbete har nått vårt mål om förnybart. Vi har
            51 procent förnybart i Sverige. Vi ligger långt framme och har
            redan nått de målsättningar vi hade till 2020. I regeringens överenskommelse
            om det förnybara talar vi om minst 27 procent. Det är långt under
            det Sverige redan ligger på, 51 procent. Vi vill alltså i Sverige
            förbehålla oss rätten att sätta våra tuffa mål om förnybart här
            hemma. Vi tycker att det är rimligt att den svenska regeringen
            trycker på för en ökad andel förnybart. Vi ligger redan i dag
            längst fram i EU vad gäller förnybart, och vi tänker fortsätta
            att göra detta.
          </note>
          <note>
            Centerpartiet går till val på att kraftigt öka det förnybara,
            men det är en fråga för riksdagsvalet, inte EU-valet. Här driver
            vi på för att EU ska vara en aktiv aktör vad gäller utsläppsminskningar.
            Både Centerpartiet och alliansregeringen föreslår mycket mer långtgående
            ambitioner än vad kommissionen gör beträffande utsläppsminskningar.
          </note>
          <note type="speaker">
            Anf. 90 JIMMIE ÅKESSON (SD) replik:
          </note>
          <note>
            Fru talman! Annie Lööf säger att jag drar när det börjar bli
            jobbigt. Jag har inga ambitioner att dra någonstans. Vi tycker
            att det är EU:s klåfingrighet och maktambitioner som ska dra från
            Sverige. Det är vår utgångspunkt.
          </note>
          <note>
            Smalare man vassare – det har vi hört förr. Det är en gammal
            centerpartistisk slogan. Jag gissar att det måste vara minst tio
            år sedan Maud Olofsson lanserade den. Och det låter ju lite klatschigt.
          </note>
          <note>
            Jag roade mig med att läsa lite gamla riksdagsprotokoll från
            2008, när vi – eller snarare ni; jag satt inte i riksdagen då
            – diskuterade Lissabonfördraget här i kammaren. Jag noterade hur
            Centerpartiet talade sig varmt för Lissabonfördraget. Lissabonfördraget,
            EU:s nya grundlag, innebar att vi gav EU makt på 68 nya politikområden:
            rättspolitik, migration, offentlig service, samhällsplanering,
            energi, transporter, turism, idrott, hälsa, utbildning, forskning,
            EU:s budget, utrikes- och säkerhetspolitik med mera. Det innebar
            en väldig maktöverföring från Sverige till Bryssel. Annie Lööf,
            som då hette Annie Johansson, sade så här i debatten: Nu står
            Lissabonfördraget för dörren. Det är en text som Europa behöver,
            inte minst på grund av att antalet medlemsländer växer.
          </note>
          <note>
            Då är min enkla fråga till Annie Lööf: På vilket sätt gjorde
            Lissabonfördraget EU smalare?
          </note>
          <note type="speaker">
            Anf. 91 Näringsminister ANNIE LÖÖF (C) replik:
          </note>
          <note>
            Fru talman! Debatten mellan Sverigedemokraterna och oss som i
            grunden gillar EU blir ganska tydlig. Sverigedemokraterna vill
            genom en tidsmaskin föra Sverige 20 år tillbaka i tiden och föra
            en debatt om ja eller nej till EU. Vi andra har lämnat den matchen,
            gått vidare och frågat oss hur vi ska göra EU bättre och hur vi
            ska få ett EU som jobbar med färre frågor men gör det bättre.
            En väldigt tydlig kritik består i att jag inte tycker att EU ska
            lägga sig i den svenska arbetsrätten, som Socialdemokraterna vill.
            Jag tycker för den delen heller inte att EU ska ha hand om den
            sociala politiken eller rovdjurspolitiken, utan den politik man
            har på EU-nivå ska flyttas ned till nationell nivå eller kanske
            ännu lägre. Det är ingången i detta.
          </note>
          <note>
            Lissabonfördraget var en förutsättning för att EU skulle funka
            med så många nya medlemsstater. Det är möjligt att Jimmie Åkesson
            vill ha någon form av anarki, men jag tror på att regler är en
            ganska bra grundbult för ett samarbete. Därför välkomnade jag
            Lissabonfördraget. Det innebar vissa innehållsförändringar, men
            det innehöll framför allt en möjlighet för nationerna och de nationella
            parlamenten att få större inflytande. Det blev också en annorlunda
            situation mellan de olika institutionerna i Europeiska unionen.
            Av den anledningen var vi väldigt aktiva förespråkare för Lissabonfördraget.
            Vi ville få ett bättre fördrag på plats.
          </note>
          <note>
            Men kritiken kvarstår från Centerpartiets sida. Vi vill fortsätta
            att flytta ned makt. Vi vill göra EU smalare. Det handlar delvis
            om att säga nej till EU-skatter, EU-arbetsrätt och annat som Socialdemokraterna
            föreslår. Men det handlar också om att konkret plocka saker som
            kulturpolitik, rovdjurspolitik, socialpolitik och arbetsmarknadspolitik
            hem hit till Sverige.
          </note>
          <note type="speaker">
            Anf. 92 JIMMIE ÅKESSON (SD) replik:
          </note>
          <note>
            Fru talman! Min fråga var på vilket sätt Lissabonfördraget gjorde
            EU smalare, vilket är det genomgående här. Det har Centerpartiet
            haft som utgångspunkt för Europapolitiken i ett antal år, säger
            man. Men man väljer ändå att rösta för den här fördragsförändringen.
            Man väljer att rösta för EU:s nya grundlag, som ger EU massor
            med mer makt på bekostnad av de nationella parlamenten. Då måste
            rimligen frågan vara på vilket sätt Lissabonfördraget gjorde EU
            smalare.
          </note>
          <note>
            Vi ska absolut samarbeta i Europa. Jag är alldeles övertygad
            om att det är väldigt bra att vi gör det. Jag är alldeles övertygad
            om att vi ska ha goda handelsförbindelser med övriga Europa. Jag
            är också alldeles övertygad om att vi behöver samarbeta för att
            komma åt internationell brottslighet och nå gemensamma miljömål
            och liknande. Jag förstår att det måste ske på en internationell
            arena. Men vi behöver inte flytta makten över vår vardag till
            Bryssel för att kunna samarbeta.
          </note>
          <note>
            Min fråga kvarstår. På vilket sätt gjorde Centerpartiets stöd
            för Lissabonfördraget EU smalare men vassare?
          </note>
          <note type="speaker">
            Anf. 93 Näringsminister ANNIE LÖÖF (C) replik:
          </note>
          <note>
            Fru talman! Det här blir nästan lite roligt. Jimmie Åkesson vill
            lämna EU. Han vill dra därifrån. Han föreslår till och med en
            folkomröstning om huruvida vi ska vara kvar eller inte. Vi andra,
            som är i EU och har fokuset där, jobbar varje dag för att EU ska
            bli smalare men vassare. Lissabonfördraget kanske inte gjorde
            EU smalare på så många sätt, men det gav en bättre maktbalans.
            Framför allt gav det ett bättre ramverk för de nya medlemsstaterna
            när EU växte.
          </note>
          <note>
            Vad som blir väldigt tydligt är att Jimmie Åkesson snackar och
            har visioner om ett EU som han vill lämna. Det är som att börja
            snickra på ett hus och sedan ta fram storsläggan och riva ned
            det. Det är inte trovärdigt.
          </note>
          <note>
            Vi vill ha en närodlad politik i EU där makten finns så nära
            väljarna och medborgarna som möjligt. Därför driver vi en offensiv
            EU-vänlig linje där vi plockar ned makt till Sverige och de nationella
            parlamenten inom exempelvis rovdjurspolitik, socialpolitik och
            arbetsmarknadspolitik.
          </note>
          <note type="speaker">
            Anf. 94 JONAS SJÖSTEDT (V) replik:
          </note>
          <note>
            Fru talman! Jag vill att Sverige ska vara en pådrivare i det
            europeiska och globala klimatarbetet. Det kräver att vi är aktiva
            i internationella sammanhang och att vi är en föregångare på hemmaplan.
            Trovärdighet hemma hänger ihop med att tas på allvar där borta.
            Här har vi en stor plump i protokollet som gör att vår trovärdighet
            brister. Jag tänker på Vattenfall, det företag som vi äger tillsammans
            och som regeringen har ansvar för. Vattenfall ensamt släpper ut
            mer koldioxid än hela nationen Sverige. Vattenfall gör huvudlösa
            affärer med gaskraft med Nuon och öppnar nya kolgruvor i Tyskland.
            Det här gör att vi tappar trovärdighet i det globala miljöarbetet.
          </note>
          <note>
            Jag vill ställa en fråga om något väldigt specifikt. Vattenfall
            har stämt den tyska staten för att man i Tyskland fattat ett demokratiskt
            beslut om att avveckla kärnkraften. Vattenfall vill ha ett enormt
            skadestånd därför att den tyska demokratin vill använda rätten
            att gå mot förnybara energislag. Vad tycker du om det, Annie Lööf?
            Är det rimligt att vi överprövar Tysklands demokratiska beslut
            i val av energislag? Det är min första fråga.
          </note>
          <note>
            Min andra fråga handlar om frihandelsavtalet mellan EU och USA,
            som jag förstår att Centerpartiet är för i de delar som nu ska
            förhandlas. I de här delarna ingår det som kallas investeringsskydd.
            Det skulle ge amerikanska företag rätten att stämma oss som demokrati
            om vi tar demokratiska beslut som minskar deras vinster, till
            exempel om vi tar bort de privata vinsterna i välfärden. Delstaten
            Quebec har med ett liknande investeringsskydd som grund blivit
            stämd därför att de vill förbjuda frackning, en väldigt miljöfarlig
            metod för att ta fram olja. Är detta verkligen rimligt? Ska våra
            demokratiska beslut kunna överprövas av företag i ett nytt avtal
            som gör att vi tappar inflytande över vår egen utveckling?
          </note>
          <note>
            Varför ska Vattenfall stämma Tyskland? Och varför ska vi låta
            fler kunna stämma oss?
          </note>
          <note type="speaker">
            Anf. 95 Näringsminister ANNIE LÖÖF (C) replik:
          </note>
          <note>
            Fru talman! Jonas Sjöstedt skräms med spöken som inte finns.
            Handelsavtalet mellan EU och USA är inte i hamn än. Men det kommer
            att innebära väldigt mycket för våra småföretag och jobb. Det
            kommer att innebära en ökning av vår export med nästan 20 procent
            och en tillväxtökning. På många olika parametrar kommer det att
            innebära mycket gott för Sverige och företagen. Men det handlar
            inte om att underminera svensk och europeisk lagstiftning. Det
            handlar om att förenkla och förbättra standarder och regelverk
            som gör det möjligt att öppna marknader. Det Jonas Sjöstedt inte
            gillar med detta är just orden fri handel. Han gillar inte handel
            – knappt företag, faktiskt. I det här fallet kommer vi att se
            till att det blir ett handelsavtal som funkar, ett handelsavtal
            som är lika rimligt som alla andra handelsavtal vi har med många
            andra länder i världen. Vi tror på fri handel eftersom det skapar
            jobb i Sverige, inte minst för den exporttunga basindustrin som
            är viktig bland annat för Norrlands inland.
          </note>
          <note>
            Låt oss se på Vattenfall. Vattenfall är ett statligt företag
            som ska gå före och peka ut vägen mot ett mer hållbart samhälle.
            Regeringen lade för något år sedan fram bland annat ett nytt ägardirektiv.
            Vi har nya mål för att just hållbarhet ska vara i fokus. Vattenfall
            ska vara ledande i omställningen mot grön energi. Det är viktigt
            att Vattenfalls styrelse och vd följer de ägardirektiv som finns.
            Brunkol i Tyskland blir inte bättre bara för att den finns i Tyskland.
            Det är lika dåligt i Sverige såväl som i Tyskland. Här är det
            viktigt att följa de ägardirektiv som finns om att vara ledande
            i omställningen mot förnybar energi.
          </note>
          <note type="speaker">
            Anf. 96 JONAS SJÖSTEDT (V) replik:
          </note>
          <note>
            Fru talman! Min konkreta fråga gällde vad Annie Lööf tycker om
            att Tyskland har stämts av Vattenfall för att landet vill avveckla
            kärnkraften. Ett företag som vi alla äger och som du har ansvar
            för överprövar den tyska demokratins beslut. För en kärnkraftsmotståndare
            måste detta vara upprörande – tycker i alla fall jag. Någon sorts
            åsikt eller någon sorts viljeyttring vore intressant att höra.
          </note>
          <note>
            Annie Lööf säger att ni vet nästan ingenting om avtalet med USA,
            men det kommer att ge exakt 20 procent ökad tillväxt, handel eller
            vad det nu var. Det är väl det man kallar contradiction in terms
            på engelska.
          </note>
          <note>
            Faktum är att det finns ett utkast till ram för avtalet. Där
            ingår en klausul som heter ISDS. Det innebär bolags rätt att stämma
            stater. Det är vad jag är ute efter. Jag har röstat för massor
            av handelsavtal som tar bort handelshinder i EU-parlamentet, men
            jag tänker inte rösta för ett avtal som ger företag rätt att stämma
            demokratier. Det är just den specifika delen, ISDS, som jag frågar
            dig om: Varför vill ni ge andra länders företag rätt att stämma
            vår demokrati om vi fattar beslut som minskar deras vinst? Det
            är en direkt parallell till den fråga du inte vill svara på om
            Vattenfall och Tyskland.
          </note>
          <note type="speaker">
            Anf. 97 Näringsminister ANNIE LÖÖF (C) replik:
          </note>
          <note>
            Fru talman! Det här är Jonas Sjöstedts möjlighet att driva sin
            enkelspåriga linje om vinster i välfärden eller inte. Jag kan
            konstatera att avtalet inte är färdigförhandlat. Det är mycket
            som ligger på bordet, men syftet med ett frihandelsavtal är att
            skapa jobb och tillväxt, att förenkla och förbättra de regelverk
            och standarder som finns för att möjliggöra ett ökat utbyte som
            i förlängningen leder till ökad tillväxt och fler jobb hemma i
            Sverige. Det är Jonas Sjöstedt emot, och det är jag för. Det är
            en viktig skiljelinje.
          </note>
          <note>
            Vattenfall är, återigen, ett statligt bolag med tydliga ägardirektiv
            från regeringen. Jag förutsätter att Vattenfall följer dem. Vattenfall
            ska vara ledande i den gröna omställningen.
          </note>
          <note type="speaker">
            Anf. 98 JIMMIE ÅKESSON (SD):
          </note>
          <note>
            Fru talman! Då är det dags för den första stora händelsen under
            supervalåret. Just valet till Europaparlamentet brukar inte väcka
            så stort intresse bland svenska väljare. Det finns ett utbrett
            missnöje i Sverige med EU:s utveckling mot mer och mer av överstatlighet
            och federalism. Det är många som är oerhört kritiska till utvecklingen,
            och det finns många som är i allmänhet motståndare till just överstatlighet
            och federalism som inte vill legitimera dem genom att rösta.
          </note>
          <note>
            Även jag som delar den uppfattningen menar att det här är ett
            mycket viktigt val. Det är särskilt viktigt för oss som är kritiska.
            Om vi inte röstar den 25 maj ger vi de federalister som vill fortsätta
            att bygga monsterstaten i Europa fritt spelrum att fullfölja den
            utvecklingen. Det ska vi inte ge dem.
          </note>
          <note>
            Tvärtom, fru talman, ser jag den 25 maj som ett ypperligt tillfälle
            för kritiker av monsterstaten och den federala utvecklingen i
            Europa att sända en signal. Det ska vara en kraftfull signal om
            att det nu räcker. Nu är det nog. Nu vill vi ha tillbaka makten
            över vår egen vardag. Det är vad EU-valet handlar om. EU-valet
            handlar om makt. EU-valet handlar om i vilken riktning som det
            europeiska samarbetet ska fortsätta utvecklas. Ska vi fortsätta
            i samma riktning, flytta mer och mer makt från Sverige och de
            övriga nationella parlamenten till Bryssel, fortsätta att bygga
            en federalistisk monsterstat i Europa? Eller ska vi stoppa den
            utvecklingen och ta några steg tillbaka? Ska vi gå tillbaka till
            det mellanstatliga samarbete som tidigare fanns mellan fria, självständiga
            demokratier i Europa? Det är den stora politiska konflikten i
            Europa inför valet.
          </note>
          <note>
            Fru talman! I den här församlingen finns åtminstone sex partier
            som vill fortsätta på den inslagna vägen. De vill fortsätta att
            flytta makten från oss i kammaren, från oss folkvalda, till Bryssel,
            till andra länders politiker. Det är politiker som vi svenska
            väljare inte kan rösta på eller kan avsätta när de sköter sig
            dåligt. Sex partier vill fortsätta byggandet av ett federalt Europa.
          </note>
          <note>
            I det här sammanhanget menar jag, fru talman, att det spelar
            ingen roll om man röstar på Moderaterna eller Socialdemokraterna.
            De vill ungefär samma sak, nämligen fortsätta att flytta makt
            till Bryssel – om än i lite olika grad. Om vi ska titta på detta
            lite krasst gäller det för Folkpartiet, Centerpartiet, Kristdemokraterna
            och Miljöpartiet. Vänsterpartiet har länge hävdat att det är kritiskt
            till utvecklingen. Men även Vänsterpartiet vacklar i sitt motstånd
            när man har intagit ett slags pragmatisk hållning till överstatligheten
            och är för överstatlighet när den passar de egna intressena.
          </note>
          <note>
            Fru talman! Kvar finns egentligen ett parti i församlingen som
            har en konsekvent position mot mer av överstatlighet och federalism,
            som vägrar acceptera att vi fortsätter att flytta makt till Bryssel,
            som vägrar att se det som rimligt att ett svenskt medlemskap i
            en överstatlig politisk union finns inskrivet i den svenska grundlagen.
            Det partiet, fru talman, är Sverigedemokraterna.
          </note>
          <note>
            Jag vill ändå i det här sammanhanget framhålla vikten av samarbete
            i Europa. Sverige är ett litet exportberoende land. Sverige är
            en liten öppen ekonomi. Det är klart att det är helt avgörande
            för oss att vi har goda handelsförbindelser med övriga länder
            i vårt närområde, inte minst inom det som vi i dag kallar EU.
            Det är självklart.
          </note>
          <note>
            Lika rimligt och lika självklart är det att vi samarbetar för
            att lösa gemensamma problem, till exempel internationellt organiserad
            brottslighet eller globala miljöproblem, med hjälp av samarbete
            på en global arena. Det är självklarheter. Samarbete är avgörande
            på många sätt.
          </note>
          <note>
            Men för att samarbeta, fru talman, behöver vi inte ha en gemensam
            utrikespolitik med en gemensam utrikesminister. Vi behöver inte
            ha en särskild EU-president. Vi behöver inte harmonisera skattepolitiken.
            Vi behöver inte harmonisera den ekonomiska politiken. Vi behöver
            inte ha en gemensam valuta som alldeles uppenbart inte fungerar.
            Vi behöver inte ha en gemensam modell för arbetsmarknaden. Det
            går inte att ha en gemensam modell för arbetsmarknaden därför
            att förutsättningarna är så olika i de olika länderna. Vi har
            dessutom i Sverige en modell som har tjänat oss väl i snart 100
            år. Vi behöver inte en särskild EU-armé. Vi behöver inte ha ett
            gemensamt lagstiftande parlament. Vi behöver inte ha en gemensam
            flagga, och vi behöver ingen gemensam nationalsång. Ingenting
            av det där har över huvud taget någonting med samarbete att göra
            utan är bara uttryck för den politiska elitens stormaktsambitioner.
          </note>
          <note>
            Vi, fru talman, som är motståndare till utvecklingen tror på
            samarbete. Vi tror på ett mellanstatligt samarbete mellan fria,
            självständiga demokratier i Europa. Det är vad valet den 25 maj
            handlar om.
          </note>
          <note>
            Den fria rörligheten är ett av fundamenten för Europeiska unionen.
            Det är klart att det finns en del positivt med att Europa har
            öppnats. Vi kan i princip sätta oss i en bil i Sverige och färdas
            genom nästan hela kontinenten. Vi behöver inte på något sätt meddela
            oss eller visa pass. Det är naturligtvis bekvämt – det ska tillstås.
            Men då måste vi i sammanhanget betänka att när vi kan passera
            gräns efter gräns, land efter land, utan att någon ber oss att
            meddela oss, att visa ett pass eller kontrollerar vilka vi är
            eller vad vi har med oss, betyder det att det ser likadant ut
            vid vår gräns. Där sitter det inte heller någon och kontrollerar
            vem och vad som ska färdas in i vårt land.
          </note>
          <note>
            Vad får det för konsekvenser i vårt samhälle? Vad får det för
            konsekvenser för tryggheten i vårt land, vapensmuggling, drogsmuggling,
            människosmuggling, illegal invandring och kriminella ligor?
          </note>
          <note>
            Det här måste man väga. Man måste å ena sidan se de bekvämlighetsvinster
            som vi kan göra med det här och å andra sidan se den minskade
            trygghet som det innebär att vi har öppnat Europa på ett sätt
            som kan utnyttjas av kriminella.
          </note>
          <note>
            För mig är det valet inte särskilt svårt. Jag tycker inte att
            det är någon större uppoffring att visa ett pass när jag ska passera
            ett annat lands gräns. Jag tycker inte att det är någon uppoffring
            över huvud taget. Det är inte ens obekvämt, särskilt inte om det
            får den följden att jag kan sova lite bättre på natten och att
            jag känner mig lite tryggare i mitt eget land. Då har jag inga
            som helst problem med att visa mitt pass.
          </note>
          <note>
            Jag menar att insikten om att bristen på trygghet begränsar frihetens
            värde måste vara vägledande för synen på den fria rörligheten
            i Europa. Därför, fru talman, vill vi återupprätta gränsskyddet.
            Vi vill stärka resurserna till tullen. Vi vill begränsa den fria
            vistelsetiden för EU-medborgare i andra europeiska länder. När
            det gäller vissa länder vill vi dessutom ha visumtvång. Medborgare
            från vissa länder utnyttjar nämligen den fria rörligheten på ett
            otillbörligt sätt. Det har inte minst koppling till det masstiggeri
            som numera finns i snart sagt varje svensk stad.
          </note>
          <note>
            Det finns mycket att säga om det. Det finns mycket att säga om
            den sociala utsatthet som det är ett tecken på. Det finns också
            mycket att säga om de effekter som det får på och i det svenska
            samhället. Men jag tycker att det viktigaste i det här sammanhanget
            är att framhålla att Sverige inte kan och ska ta ansvar för hela
            Europas befolkning. Alla européer som lever i social utsatthet
            är inte vårt ansvar. Det varken kan eller ska vara vårt ansvar.
          </note>
          <note>
            Det måste anses grundläggande att så länge fri rörlighet råder
            i Europa måste varje enskilt land ta eget ansvar för sin egen
            befolkning. Allt annat är ohållbart, fru talman.
          </note>
          <note>
            EU-medlemskapet och den fria rörligheten innebär också ett reellt
            och allvarligt hot mot svenska löntagare, mot svenska kollektivavtal
            och mot den svenska modellen. Vi ser det i byggbranschen. Vi ser
            det i skogsnäringen. Vi ser det i transportbranschen. Det är en
            total brist på kontroll, en urholkning av avtal och villkor, en
            lönedumpning och olagliga transporter.
          </note>
          <note>
            Nu försöker inte minst Socialdemokraterna locka väljare med löften
            om att skapa ordning och reda på den svenska arbetsmarknaden.
            Jag menar, fru talman, att det är falska löften. Man har helt
            enkelt ingen som helst trovärdighet kvar när man själv bär skulden
            för att en gång ha gett bort makten till Bryssel och Europeiska
            unionen.
          </note>
          <note>
            Arbetsmarknaden ska betraktas som en nationell angelägenhet.
            Vi ska slå vakt om den svenska modellen, svenska kollektivavtal
            och svenska löntagares intressen. I Sverige konkurrerar vi inte
            med låga löner och osjysta villkor. I Sverige konkurrerar vi med
            kunskap, kompetens och kvalitet, fru talman.
          </note>
          <note type="speaker">
            Anf. 99 Näringsminister ANNIE LÖÖF (C) replik:
          </note>
          <note>
            Fru talman! För Centerpartiet är jobb och utveckling i hela landet
            en grundbult. Därför gör vi nu i regeringen stora satsningar,
            miljardsatsningar, på den svenska landsbygden i form av jobb,
            företag, service och bredband.
          </note>
          <note>
            I Sverigedemokraternas budgetmotion från i höstas kan man läsa
            att de vill förstärka det så kallade landsbygdsprogrammet. Det
            är en satsning som visserligen är kraftigt lägre än regeringens
            offensiva satsning på landsbygdsprogrammet. Men frågan är egentligen
            vad Sverigedemokraterna vill. Det handlar om det som de går till
            val på. I Sverigedemokraternas EU-valplattform står det i stället
            att Sverigedemokraterna helt vill skrota EU:s jordbruksstöd, CAP,
            där det svenska landsbygdsprogrammet på 36 miljarder ingår. Det
            är ett program som Sverigedemokraterna så sent som för några månader
            sedan talade om; man sade vad man ville göra för att det inte
            skulle få en negativ inverkan på landsbygden. Detta vill man nu
            helt ta bort. Det är inga kompromisser och inga nyanser. Det ska
            tas bort i sin helhet, jämnas med marken.
          </note>
          <note>
            Vilket är Åkessons besked till den strävsamma lantbrukaren i
            Småland, som inte längre ska få betalt för att han utför miljötjänster?
            Vilket är Åkessons besked till den ideella bredbandsföreningen,
            som nu inte kommer att få sin fiber? Vilket är Åkessons besked
            till grisbönderna, som inte längre kompenseras för Sveriges höga
            djurskydd? Vad gäller egentligen?
          </note>
          <note>
            Det är uppenbart att ni nu kommer att gå till val i EU på att
            utradera det svenska landsbygdsprogrammet. Det handlar om satsningar
            på bredband, företag, jobb och svensk livsmedelsproduktion. Dubbelmoral
            är ett ganska passande ord. Jimmie Åkesson! Varför går ni till
            val på att skrota det svenska landsbygdsprogrammet?
          </note>
          <note type="speaker">
            Anf. 100 JIMMIE ÅKESSON (SD) replik:
          </note>
          <note>
            Fru talman! Annie Lööf tar upp en ganska stor sak. Sverige är,
            som Annie Lööf känner till, nettobidragsgivare till Europeiska
            unionen. Vi betalar nästan 38 miljarder kronor i år, brutto. Vi
            får tillbaka ungefär 11. Det innebär att vi ger någonting man
            skulle kunna likna vid ett bistånd i dag till relativt välmående
            länder i Europa. Vissa av dem är till och med väldigt välmående,
            till exempel England.
          </note>
          <note>
            Jag ser inget mervärde i det. Jag tycker att de skattepengarna
            gör väsentligt större nytta i Sverige, i den svenska välfärden,
            för svensk infrastruktur och för den svenska landsbygden. Vi gör
            oerhörda satsningar i vårt förslag till statsbudget på den svenska
            landsbygden. Vi gör oerhörda satsningar för att svensk landsbygd
            ska kunna växa av egen kraft och kunna växa utifrån de resurser
            och tillgångar som finns på svensk landsbygd. Vi gör stora satsningar.
          </note>
          <note>
            Men jag förstår inte varför vi ska skicka pengarna via Bryssel
            till svensk landsbygd. Kan Annie Lööf förklara det för mig? Var
            finns mervärdet i att göra på det viset? Dessutom förlorar vi
            två tredjedelar av pengarna vi skickar till Bryssel på vägen.
            Det är inte något särskilt effektivt sätt att spendera pengar
            – tvärtom.
          </note>
          <note>
            Svensk landsbygd ska ha oerhörda tillgångar och resurser. Vi
            ska satsa pengar i svensk landsbygd. Så är det. Men vi tänker
            inte gå med på att vi skickar pengarna via Bryssel. Det är det
            som våra förslag är ett uttryck för, fru talman.
          </note>
          <note type="speaker">
            Anf. 101 Näringsminister ANNIE LÖÖF (C) replik:
          </note>
          <note>
            Fru talman! Det resonemanget håller inte, och det vet Jimmie
            Åkesson.
          </note>
          <note>
            För det första: I ert Europavalmanifest nämns det inte med ett
            enda ord att landsbygdsprogrammets insatser ska övergå till att
            vara nationella. Däremot nämner ni att gårdsstöden ska överföras,
            men Jimmie Åkesson vet att det är en helt annan sak.
          </note>
          <note>
            För det andra: Om ni skulle ha en ambition att göra motsvarande
            satsningar nationellt skulle det inte vara trovärdigt. En samstämmig
            bedömarskara konstaterar nämligen att Sverigedemokraternas budget
            består av hittepåpengar. Om Åkesson vill sms:a låna kan det vara
            värt att tänka på att det krävs 12 miljoner sms-lån för att få
            ihop till det svenska landsbygdsprogrammet.
          </note>
          <note>
            För det tredje: Resonemanget om helt nationella jordbruksstöd
            leder knappast till ett dynamiskt och livskraftigt svenskt jordbruk
            utan till sneda konkurrensförhållanden, en mindre öppen marknad
            och sämre möjligheter för svenska bönder. Det tjänar varken Sverige
            eller landsbygden på.
          </note>
          <note>
            Återigen: Varför vill ni skrota EU:s gemensamma jordbrukspolitik
            och det svenska landsbygdsprogrammet, med satsningar på service
            och bredband?
          </note>
          <note type="speaker">
            Anf. 102 JIMMIE ÅKESSON (SD) replik:
          </note>
          <note>
            Fru talman! Det finns en sak som verkligen snedvrider villkoren
            för lantbrukare och jordbrukare i Europa, i synnerhet i Sverige.
            I Europa tillåts man behandla djur väldigt illa, medan vi i Sverige
            inte tillåts göra det. Det innebär att svenska bönder får en konkurrensnackdel.
            Det vill Annie Lööf kompensera genom att skicka pengarna via Bryssel.
            Vi ger i stället ett djurvälfärdsbidrag direkt från den svenska
            staten. Det är ett mycket mer effektivt sätt. Då försvinner det
            inte pengar på vägen. Det är ganska enkelt egentligen.
          </note>
          <note>
            Men Annie Lööf svarade inte på min fråga. Var finns mervärdet
            i att göra på det här viset? Var finns mervärdet i att skicka
            tiotals miljarder varje år via Bryssel för att sedan få tillbaka
            ungefär en tredjedel av de pengarna, som vi sedan kan fördela
            till olika verksamheter i Sverige? Var finns mervärdet i detta?
          </note>
          <note>
            Nu kom jag på mig själv. Jag inser att Annie Lööf inte har rätt
            att svara. Jag tror inte att hon hade svarat på detta i alla fall,
            så det kvittar. Men se det som en retorisk fråga.
          </note>
          <note type="speaker">
            Anf. 103 JONAS SJÖSTEDT (V) replik:
          </note>
          <note>
            Fru talman! I den här debatten har Jimmie Åkesson framhållit
            sig själv som löntagarnas bästa vän mot social dumpning och mot
            försämrade villkor när man ställer löntagare mot varandra.
          </note>
          <note>
            Jag menar att det inte håller för en närmare granskning. Jag
            har ett exempel på det. Den 2 april röstade vi i den här kammaren
            om bemanningsföretag. Socialdemokraterna hade lagt fram förslag
            om att strama upp reglerna.
          </note>
          <note>
            Det ska inte vara möjligt att säga upp fast anställda och ta
            in bemanningsföretag i stället. Det ska inte vara så att man kan
            ta in bemanningspersonal för att täcka upp permanenta behov.
          </note>
          <note>
            Det sker i dag. Jag har själv besökt arbetsplatser där man har
            avskedat fast anställd personal och tagit in bemanningspersonal
            från andra länder och passat på att pressa ned arbetsvillkoren
            och lönerna för dem som arbetar. Det är ett sätt att direkt öppna
            upp för social dumpning. Det röstar vi emot, men ni röstar för
            att man ska kunna göra det.
          </note>
          <note>
            Jag menar att det inte stämmer när ni framhåller er själva som
            löntagarnas bästa vän. Varför röstar ni då som ni gör, Jimmie
            Åkesson?
          </note>
          <note type="speaker">
            Anf. 104 JIMMIE ÅKESSON (SD) replik:
          </note>
          <note>
            Fru talman! Jag tror förvisso att Jonas Sjöstedt och jag gör
            samma analys när det gäller på vilket sätt den europeiska unionen
            och medlemskapet i den har påverkat den svenska modellen och påverkar
            svenska löntagare och naturligtvis även, som Jonas själv säger,
            löntagare från andra länder som kommer hit. Man dumpar löner och
            villkor – det gäller framför allt oseriösa företag. Det får en
            konkurrenseffekt gentemot svenska löntagare och gentemot svenska
            seriösa företag.
          </note>
          <note>
            Det här är någonting som är väldigt dåligt. Jag utgår från att
            Jonas Sjöstedt, som säger sig tillhöra arbetarrörelsen, håller
            med mig om det.
          </note>
          <note>
            Då undrar jag varför det är viktigt för Jonas Sjöstedt att hela
            tiden låtsas som att vi inte gör samma analys. Jag förstår inte
            varför det är så viktigt. Jag förstår inte varför Jonas Sjöstedt
            ska hitta små detaljer i omröstningar i riksdagen varenda gång
            vi debatterar som egentligen inte alls ger hela den stora bilden.
          </note>
          <note>
            Jag menar verkligen allvar, Jonas Sjöstedt, när jag lyfter villkoren
            för svenska löntagare och lyfter hur till exempel utstationerad
            arbetskraft behandlas på den svenska arbetsmarknaden. Jag menar
            verkligen allvar när jag säger att jag vill försvara svenska kollektivavtal
            och den svenska modellen. Jag hoppas att alla krafter som vill
            det är med mig i kampen för svenska löntagare.
          </note>
          <note>
            Det bekymrar mig lite när Vänsterpartiet har bytt fot vad gäller
            EU-medlemskapet och har bestämt sig för att vara för överstatlighet
            när det passar den egna agendan. Problemet är att när man verkar
            för till exempel en gemensam modell för arbetsmarknaden på den
            europeiska nivån blir det långsiktigt, vill jag i alla fall hävda,
            ett allvarligt hot mot den svenska modellen. Vad är det som säger,
            när vi ger Bryssel makten över den svenska arbetsmarknaden, att
            vi får behålla den svenska modellen med kollektivavtal, den svenska
            modell som har tjänat oss så väl i nästan hundra år? Kan Jonas
            Sjöstedt svara på det?
          </note>
          <note type="speaker">
            Anf. 105 JONAS SJÖSTEDT (V) replik:
          </note>
          <note>
            Fru talman! Det finns ett uttryck i USA: You can talk the talk,
            but you cannot walk the walk. Det tycker jag är typiskt för Jimmie
            Åkesson. Du står här, Jimmie Åkesson, och låtsas att du står på
            löntagarnas sida. Men ni är för att förstöra lagen om anställningsskydd.
            Det röstar ni för och skriver motioner om i riksdagen.
          </note>
          <note>
            När vi röstar om man ska få eller inte få sparka fast anställda
            för att i stället ta in bemanningspersonal röstar ni med den borgerliga
            regeringen, som ni gör i de flesta viktiga voteringar, mot löntagarnas
            rättigheter. Då duger det inte att komma stunden efter och säga:
            Vi slåss för arbetsrätten, vi slåss mot social dumpning. Gör man
            det får man visa det genom sitt handlande, Jimmie Åkesson. Där
            är skillnaden mellan dig och mig: Vi gör det också i praktiken.
          </note>
          <note type="speaker">
            Anf. 106 JIMMIE ÅKESSON (SD) replik:
          </note>
          <note>
            Fru talman! Jonas Sjöstedt säger att man gör det i praktiken.
            Ändå vill man flytta över makten över arbetsmarknadspolitiken
            till Brysselnivå. Man vill dessutom flytta ännu mer makt till
            Bryssel. Det är lite det som är min poäng. Jag förstår inte på
            vilket sätt det gynnar svenska löntagare att man flyttar makten
            över svensk arbetsmarknadspolitik och makten över hur de ska ha
            det på sina arbetsplatser, vilka löner och liknande de ska ha
            till Bryssel. Jag förstår faktiskt inte på vilket sätt det skulle
            gynna svenska löntagare. Jag förstår inte heller på vilket sätt
            det gynnar till exempel utstationerad arbetskraft från andra länder.
          </note>
          <note>
            Jag förstår inte det, Jonas Sjöstedt, men det gör säkert du.
          </note>
          <note type="speaker">
            Anf. 107 Socialminister GÖRAN HÄGGLUND (KD) replik:
          </note>
          <note>
            Fru talman! Jimmie Åkesson ägnar huvuddelen av sitt anförande
            åt att i väldigt tuffa ordalag döma ut EU som idé, det EU som
            har betytt ofantligt mycket för en kontinent som låg i ruiner
            för 50 år sedan, då några modiga ledare började bygga broar i
            stället för murar mellan folken i ett Europa som var förött av
            totalitära ideologier.
          </note>
          <note>
            Jimmie Åkesson har i olika sammanhang talat om EU och vårt medlemskap
            som början till slutet på Sveriges historia som en fri och självständig
            nation. Han står i talarstolen och vällustigt mumsar i sig den
            kaka som han sedan tycker sig ha kvar.
          </note>
          <note>
            Han säger i inläggen här att det inte kommer att betyda så mycket
            om Sverige lämnar EU. Men det är en ofantlig skillnad på att vara
            med i en förening och att stå utanför. Är man med i föreningen
            får man del av föreningens alla fördelar och också dess skyldigheter.
            Man är med vid bordet när saker och ting beslutas.
          </note>
          <note>
            Om Jimmie Åkesson skulle få igenom sin idé och Sverige skulle
            lämna unionen upplöses inte unionen därmed, utan den finns kvar.
            Den finns och sätter ramarna för svenska företag. Den avgör väldigt
            mycket av hur många jobb vi har i Sverige, vilket i sin tur avgör
            väldigt mycket av vilket välstånd vi har i vårt land.
          </note>
          <note>
            Jimmie Åkesson företräder en linje som handlar om att ta Sverige
            ur det här sammanhanget och tror att Sverige finns kvar precis
            som det är. Det går inte ihop, Jimmie Åkesson.
          </note>
          <note type="speaker">
            Anf. 108 JIMMIE ÅKESSON (SD) replik:
          </note>
          <note>
            Fru talman! Göran Hägglund säger att vi får ta del av alla fördelar
            och alla skyldigheter. Så är det. Vi deltar ju fullt ut, åtminstone
            i EU, visst. Vi betalar 26 miljarder netto varje år för att få
            vara med. Jag tycker att de pengarna kan göra väsentligt större
            nytta i den svenska välfärden eller för att bygga ut svensk infrastruktur
            i stället för att bygga ut välfärden i forna östblocket eller
            infrastrukturen i Spanien. De pengarna behöver vi för att göra
            det här i Sverige.
          </note>
          <note>
            Vi har redan en biståndsbudget på mellan 30 och 40 miljarder
            kronor varje år som vi ska använda för att hjälpa andra länder
            och ge utvecklingsbistånd. Men vi ska inte ge relativt eller väldigt
            välmående demokratier och länder i Europa ytterligare ett bistånd,
            pengar som vi behöver i vårt eget land. Det är min utgångspunkt,
            delvis.
          </note>
          <note>
            Nu har vi hört mycket. Nästan varenda talare som har varit uppe
            har svulstigt talat om EU som ett fredsprojekt. Det var fantastiskt
            att vi samsades här. Ja, det började som det, absolut. Det började
            som ett fredsprojekt för att garantera långsiktig fred och stabilitet
            i Europa. Där får man väl ändå säga att EU har lyckats väldigt
            väl.
          </note>
          <note>
            Men med det som sker nu och som har skett på senare år, framför
            allt det senaste decenniet sedan östutvidgningen, bygger man in
            nya konflikter i Europa, vill jag påstå. Vi sade tidigare här
            att ett skäl till att anta Lissabonfördraget var att det hade
            kommit in många nya medlemsländer. Ja, precis, nu är det ännu
            fler intressen som ska samsas under samma tak. Nu är det ännu
            fler behov som ska samsas under samma tak. Av det kommer det att
            födas nya konflikter och nya motsättningar. Då behövs det en makt,
            en stark centralmakt, som trycker ned de olika intressena och
            likriktar och styr.
          </note>
          <note>
            Det är inget fredsprojekt långsiktigt, Göran Hägglund. Det kommer
            att bygga in nya konflikter i Europa. Det kommer vi att se framöver
            om vi inte bryter utvecklingen nu.
          </note>
          <note type="speaker">
            Anf. 109 Socialminister GÖRAN HÄGGLUND (KD) replik:
          </note>
          <note>
            Fru talman! Man kan välja olika strategier när det är saker och
            ting som man ogillar i en förening som man ingår i. Det ena är
            att utmåla den som en monsterstat – ett uttryck som Jimmie Åkesson
            använt. Det andra är att verka för att det ska bli en mönsterunion.
          </note>
          <note>
            Vi tror att det här innebär enorma fördelar. För Sverige, som
            är ett litet exportberoende land, betyder deltagandet fantastiskt
            mycket. Det betyder enormt mycket att vi kommer överens med andra
            länder i stället för att bekämpa varandra i olika sammanhang.
            EU är den här föreningen. Det går inte att tänka bort den. Om
            man tror att Sverige kan lämna EU och vara oförändrat har man
            inte förstått särskilt mycket.
          </note>
          <note>
            Det här är ett sammanhang där Jimmie Åkesson nu går till val.
            Han har fått frågan gång på gång vilka han ska samarbeta med.
            Är det Front National från Frankrike? Är det belgiska Vlaams Belang,
            British National Party eller grekiska Gyllene gryning? Är det
            i det sällskapet som Jimmie Åkesson tänker sig att driva sin politik?
          </note>
          <note type="speaker">
            Anf. 110 JIMMIE ÅKESSON (SD) replik:
          </note>
          <note>
            Fru talman! Nu tycker jag att Göran Hägglund är ohederlig. Han
            vet att jag inte tänker samarbeta med till exempel det grekiska
            partiet. Men jag släpper det, för vi vet inte vilka vi ska samarbeta
            med. Det får vi se efter valet.
          </note>
          <note>
            Jag är ledsen, Göran Hägglund, men EU är ingen förening. Det
            är en politisk, överstatlig union. Man kan inte jämföra EU med
            en förening. EU är en uppsättning avtal. EU har en grundlag som
            står över svensk grundlag. EU har lagar som står över svenska
            lagar. Det är ingen förening. I dag styr EU nästan hela vår vardag.
            Mer än hälften av alla beslut som folkvalda i Sverige fattar styrs
            från Bryssel. Det är ingen förening. Det är en överstatlig, politisk
            union som styr vardagen för de människor som bor i Sverige. Kalla
            det inte för en förening, för det är långt mer dramatiskt än så!
          </note>
          <note type="speaker">
            Anf. 111 JONAS SJÖSTEDT (V):
          </note>
          <note>
            Fru talman! Åhörare, ledamöter och trötta partiledare! Den europeiska
            unionen är i djup kris. När vi ser oss omkring i olika EU-länder
            ser vi att den sociala, ekonomiska och politiska situationen kraftigt
            har försämrats i många länder.
          </note>
          <note>
            Åker vi till Grekland ser vi att sex av tio unga greker är utan
            arbete. Många grekiska familjer saknar sjukförsäkring. Barn får
            inte längre nödvändiga vaccinationer. I Spanien saknar mer än
            hälften av ungdomarna arbete. Man utvandrar i hundratusental från
            Irland igen. Många lämnar även Baltikum.
          </note>
          <note>
            Den här sociala krisen, den djupa destruktionen av välfärdssystem,
            och massarbetslösheten har varit märkligt frånvarande i den här
            debatten. Det är som om allting är som det var för fem år sedan,
            men så är det ju inte. Någonting har förändrats i grunden.
          </note>
          <note>
            Jag tror att en av orsakerna till att debatten inte har rört
            det som verkligen händer ute i den europeiska unionen är att EU:s
            kris också är två idéers kris, två idéer som har burit EU-projektet
            men som har visat sig inte klara kollisionen med verkligheten.
          </note>
          <note>
            Den ena idén är tanken på den gemensamma valutan och centralstyret.
            Euron blev en katastrof för flera länder. När man drev en ekonomisk
            politik som inte alls passade det egna landets förutsättningar
            – med ränta och växelkurs – förstärkte det först en spekulationsbubbla
            och sedan en djup ekonomisk kris som man nu inte förmår att ta
            sig ur. På grund av den här politiken växer kritiken mot EU i
            länder som traditionellt har varit ganska EU-vänliga. Men dessa
            länder sitter nu fast i krisens skruvstäd.
          </note>
          <note>
            Den andra idén som har kraschlandat mot verkligheten är ju tron
            på den avreglerade finansmarknaden. Vi såg hur finansbolagen drev
            på spekulationer. Lånebubblor uppstod i land efter land. De kunde
            inte hålla emot eftersom de inte längre hade någon egen ränta.
            Sedan när allt gick omkull kom finansbolagen till skattebetalarna
            och bad att få våra pengar, och det fick de.
          </note>
          <note>
            Väldigt många av de krispaket som sägs ha gått till Spanien,
            Portugal och Grekland gick rakt in i bankernas slukhål. Där försvann
            pengarna. Sedan sade man till befolkningen i dessa länder och
            sade: Nu får ni skära ned. Nu får ni försämra arbetsrätten och
            privatisera. Så ser det ju ut runt om i den europeiska unionen.
          </note>
          <note>
            Det är dessa två idéer som har bidragit till att skapa krisen.
            Det är kanske därför som det är så tyst om detta skeende i Europa.
          </note>
          <note>
            I den europeiska unionen har man hållit på finanskrisens gyllene
            regel: förlusterna socialiseras, vinsterna förblir privata för
            bankerna. Det är dåligt för Europas befolkningar, och det är dåligt
            om finanssektorn någonsin ska lära sig att ta ansvar för sina
            egna handlingar.
          </note>
          <note>
            I EU-parlamentet har det funnits en stor samsyn om dessa två
            idéer. Det kan låta som att vi är väldigt oense här – och ibland
            är vi faktiskt det på allvar – men man ska veta att Fredrik Reinfeldts
            grupp EPP och den socialdemokratiska gruppen S&amp;D röstar lika i
            93 procent av voteringarna i EU-parlamentet. Man har varit ganska
            överens om avregleringspolitiken, om att det är bra att centralisera
            makten till EU och om att valutaunionen i grunden är en bra idé.
          </note>
          <note>
            Därför är det så viktigt att en demokratisk vänster kliver fram
            och ger ett alternativ till den här politiken, som har varit så
            dålig för många av Europas länder.
          </note>
          <note>
            Vi vill inte se en politik som tvingar medlemsländerna att privatisera,
            som alltid räddar bankerna och offrar vanligt folk. Det är faktiskt
            så det har sett ut runt om i den europeiska unionen. Vi tycker
            inte att marknaden ska sättas över demokratin. Vi har kunnat se
            exempel på det i krishanteringens spår. Vi ser det nu också i
            och med det föreslagna frihandelsavtalet mellan EU och USA.
          </note>
          <note>
            Jag hör hur frihandelsavtalets vänner fortsätter att låtsas att
            konflikten gäller tullnivåer, men hade den handlat om det hade
            vi inte bråkat. Det handlar om en grundläggande demokratisk princip.
            Ska företag ha rätt att stämma stater? Ska vi ha rätt att avskaffa
            de privata vinsterna i välfärden utan att det överklagas av ett
            amerikanskt riskkapitalbolag?
          </note>
          <note>
            Där är vänstern det tydliga alternativet. Det gäller också arbetsrätten.
            Runt om i Europa i dag växer hundratusentals barn upp med sin
            farmor eller mormor, därför att deras föräldrar måste flytta någon
            annanstans för att kunna försörja dem, inte för att de vill lämna
            sina barn utan för att de måste. De kan jobba här i Sverige, i
            Storbritannien eller i Tyskland.
          </note>
          <note>
            Frågan är: Hur behandlas föräldrarna till dessa barn? Får de
            sjysta villkor? Får de samma lön som sina arbetskamrater? Blir
            de blåsta och lurade? Blir de behandlade på ett värdigt sätt?
            Där är det tydligt att det är den europeiska vänstern som står
            upp för löntagarnas villkor och som vägrar att göra skillnad mellan
            dem som är födda i Warszawa och dem som är födda i Varberg.
          </note>
          <note>
            Det är viktigt därför att det handlar om vilken sorts Europa
            som vi ska ha i framtiden. Ska vi ha ett Europa där människor
            ses som varor som förs över gränserna eller ett Europa där människor
            behandlas anständigt och som bidrar till att lyfta dem ur fattigdom?
          </note>
          <note>
            I krisens spår ser vi också hur kvinnors rättigheter pressas
            tillbaka. EU-krisen används av nationalistiska och rasistiska
            krafter för att försöka flytta fram deras positioner. Men ur rasismens
            dyngpöl bubblar också kvinnoföraktet och homofobin. Det är värderingar
            som vi alltid kommer att bekämpa.
          </note>
          <note>
            Ordföranden i jämställdhetsutskottet i EU-parlamentet heter Mikael
            Gustafsson. Den tidigare ordföranden hette Eva-Britt Svensson.
            Det är inte bara av de svenska partierna, utan också av partierna
            i hela EU-parlamentet, som det svenska vänsterpartiet har trätt
            fram som den stora försvararen av kvinnors rättigheter i den europeiska
            unionen.
          </note>
          <note>
            Medan svenska kristdemokrater och moderater har anmärkningsvärt
            svårt att hitta rätt voteringsknapp när man röstar om sådana frågor
            som till exempel preventivmedel och abort, har vi varit de främsta
            förespråkarna för kvinnors rättigheter så att de inte ska pressas
            tillbaka. Det kommer att behövas ännu mer under den kommande mandatperioden,
            och den rollen ska vi gärna ta på oss.
          </note>
          <note>
            Mycket av klimatpolitiken avgörs i dag av den europeiska unionen.
            När det gäller hela systemet med handel med utsläppsrätter och
            reglerna för hur mycket avgaser som bilarna får släppa ut är vänstern
            – tillsammans med de gröna, det ska jag gärna medge – den mest
            pådrivande kraften för att vi ska ta vårt klimatansvar, för att
            vi faktiskt ska ställa om. Det kommer också att vara en ödesfråga
            under de kommande åren.
          </note>
          <note>
            Vi menar också att man ska ha rätten att gå före på miljöområdet.
            Det är orimligt att vi ska nekas att ha bättre miljöregler än
            andra länder. Miljöpolitiken ska vara ett golv, men man ska kunna
            ha till exempel en mer ambitiös kemikaliepolitik och bättre regler
            för produktsäkerhet. Det är ju så man driver utvecklingen framåt.
          </note>
          <note>
            Det här valet till EU-parlamentet kommer att spela stor roll
            för Europas framtid, och vänstern kommer att gå fram i många länder.
            Det är den EU-kritiken som Europa behöver. Valet är naturligtvis
            också en möjlighet att visa vad man tycker inför valet till riksdagen.
          </note>
          <note>
            Vi har ett unikt erbjudande som väljarna sannolikt aldrig kommer
            att få mer i sina liv, och det är möjligheten att besegra Fredrik
            Reinfeldt två gånger samma år. En sådan chans, mina damer och
            herrar, ska man inte missa.
          </note>
          <note type="speaker">
            Anf. 112 Utbildningsminister JAN BJÖRKLUND (FP) replik:
          </note>
          <note>
            Fru talman! Jag noterade att Jonas Sjöstedt räknade upp rader
            av områden där EU bör vara mer ambitiöst: miljöpolitik, klimatpolitik,
            fackliga rättigheter, socialpolitik, jämställdhetspolitik.
          </note>
          <note>
            Vi har förmodligen olika uppfattningar på flera punkter men har
            kanske ibland samma huvudinriktning.
          </note>
          <note>
            Jag har egentligen bara en fråga till Jonas Sjöstedt: Varför
            vill du lämna EU?
          </note>
          <note type="speaker">
            Anf. 113 JONAS SJÖSTEDT (V) replik:
          </note>
          <note>
            Fru talman! Jag röstade till EU-medlemskapet och har aldrig ångrat
            det. Jag gjorde det framför allt av tre skäl.
          </note>
          <note>
            Det första är att man flyttar demokratiska beslut från organ
            där folkvalda bestämmer till organ som är svåra att påverka för
            folkmajoriteten: EU-kommissionen och EU-domstolen. Jag tycker
            att det är en urlakning av folkstyret.
          </note>
          <note>
            Det andra är att jag inte delar den övergripande ambition som
            finns i EU att bilda ett Europas förenta stater, med gemensamt
            försvar, president, rättssystem, medborgarskap och så vidare.
            Jag tror att ett samarbete mellan demokratiska stater är en bättre,
            mer stabil och mer naturlig modell för samarbetet mellan Europas
            länder och folk.
          </note>
          <note>
            Det tredje är att jag inte tror att ett samarbete bäst grundas
            på tanken att företagens rättigheter går före till exempel löntagarnas
            rättigheter eller hänsynen till miljön.
          </note>
          <note>
            Men jag medger gärna att det finns argument både för och emot,
            och jag tror att varje nyanserad debatt mår bra av att man också
            medger det.
          </note>
          <note>
            Det innebär inte att allt som EU gör är dåligt. Det innebär inte
            att man inte kan påverka Europeiska unionen.
          </note>
          <note>
            När vi hade hamnat i EU tänkte jag: Ska jag lägga mig på sofflocket
            och säga Vad var det jag sade? i hundra år, eller ska jag fortsätta
            att påverka den politiska verkligheten? Jag gjorde det senare.
            Jag är en av dem som har arbetat för att göra EU öppnare, grönare,
            mer demokratiskt och mer sjyst mot länder i tredje världen för
            en mindre brutal flyktingpolitik.
          </note>
          <note>
            Jag menar att det är precis den typen av ledamöter som vi behöver
            i EU-parlamentet – men också ledamöter som inte köper de dåliga
            idéerna att centralisera makten, som euron, som du var en av de
            främsta förespråkarna för i Sverige. Det var en himla tur, Jan
            Björklund, att jag vann den folkomröstningen och att du förlorade
            den.
          </note>
          <note>
            Det behövs lite sund skepsis i EU-parlamentet också. Det är precis
            den sortens ledamöter man får när man röstar på Vänsterpartiet.
          </note>
          <note type="speaker">
            Anf. 114 Utbildningsminister JAN BJÖRKLUND (FP) replik:
          </note>
          <note>
            Fru talman! Jag frågade inte hur Jonas Sjöstedt röstade för 20
            år sedan, för det vet jag. Jag frågade varför han vill lämna EU
            i dag.
          </note>
          <note>
            Hela anförandet var: I klimatpolitiken måste vi flytta fram ambitionerna,
            i miljöpolitiken måste vi flytta fram ambitionerna, och fackliga
            rättigheter ska flyttas fram genom beslut i EU-parlamentet. Vi
            kan ha olika uppfattningar i detalj, och jag har stor respekt
            för att Jonas Sjöstedt vill använda EU för att åstadkomma sin
            samhällsvision. Jag har stor respekt för det.
          </note>
          <note>
            Frågor är internationella – så är det. Varje land kan inte bara
            köra ett eget race och strunta i de andra. Det funkar inte i det
            tjugoförsta århundradet. Vi måste samarbeta med varandra.
          </note>
          <note>
            FN brukar Jonas Sjöstedt säga är en mycket bättre organisation.
            Men först och främst har man inga val dit. Snacka om byråkrati
            i FN! Beslut åstadkoms väldigt sällan, för så fort något viktigt
            land är emot kan man inte fatta några beslut, för alla har veto.
            Det har vi löst i EU genom att man ibland till och med kan köra
            över större länder, om många är överens.
          </note>
          <note>
            Det är det som är demokrati, att man lyssnar på varandra, tar
            hänsyn till varandra. Alla kan självklart inte alltid få de som
            de vill. Det är det samarbetet går ut på.
          </note>
          <note>
            Internationell solidaritet står rätt många gånger i ert program.
            Där står också i vårt program. Men ska man vara internationellt
            solidarisk handlar det också om: Kolla här, man får inte alltid
            själv som man vill. I ett samarbete måste man lyssna på varandra
            och ta hänsyn till varandra.
          </note>
          <note>
            Det är det som är så fantastiskt: Vi är 28 länder, olika kulturer,
            olika religioner, olika språk, olika bakgrund. Men det fungerar.
            Vi samarbetar och löser problem. EU är världens största ekonomi,
            världens mest progressiva miljökraft, världens mest fredliga område.
          </note>
          <note>
            Ni sjunger Internationalen på era möten, Jonas Sjöstedt, men
            i verkligheten är ni det mest nationalistiska partiet av alla.
          </note>
          <note type="speaker">
            Anf. 115 JONAS SJÖSTEDT (V) replik:
          </note>
          <note>
            Fru talman! Jan Björklund kan vara slagkraftig i argumentationen.
            Problemet är att argumenten alltid är desamma, liksom liknelserna.
            Det blir roligare om man hittar på nya.
          </note>
          <note>
            Vi är på ett sätt ett pragmatiskt parti. När vi har hamnat i
            EU arbetar vi för att göra EU:s beslut så bra som det är möjligt.
            Jag menar att just det att vi är EU-kritiska gör oss bättre lämpade
            att göra det.
          </note>
          <note>
            Samtidigt arbetar vi för att minska EU:s makt. Vi går inte på
            sådana saker som euron, att man ska centralisera makten och bygga
            en sorts Europas förenta stater. Det är viktigt när man sitter
            i EU-parlamentet, att man inte bara slentrianmässigt röstar för
            övergången till en sorts federation i Europa – just därför att
            vi vill ha ett samarbete mellan Europas folk.
          </note>
          <note>
            Jag saknar självkritiken hos Jan Björklund. Ser du inte massarbetslösheten?
            Ser du inte hur man räddade bankerna och offrade vanligt folk?
            Ser du inte den enorma ekonomiska kris som dina idéer har skapat?
            Lite ödmjukhet vore på sin plats.
          </note>
          <note type="speaker">
            Anf. 116 Socialminister GÖRAN HÄGGLUND (KD):
          </note>
          <note>
            Fru talman! Jag är glad över att jag har fått förtroendet att
            hyfsa och sammanfatta debatten till sist.
          </note>
          <note>
            Jag tycker att debatten har visat ganska många viktiga saker
            som är skiljelinjer. Jag tycker att det Mikael Damberg sade om
            skatter inte riktigt håller, mot bakgrund av det jag läste upp:
            Socialdemokraterna öppnar upp för skatter på EU-nivå. Det gör
            också Miljöpartiet i sitt program. Det tycker jag är en viktig
            skiljelinje i det här valet.
          </note>
          <note>
            Jag är bekymrad över Socialdemokraternas politik när det handlar
            om det sociala protokollet. Jag ser det som möjligen ett käckt
            tillrop ända tills man får igenom det, det börjar utformas och
            alla röster ska höras – och det finns en risk att det kommer ut
            något helt annat än det man tänkte sig när man gick in i lokalen.
          </note>
          <note>
            Vi har kunnat höra Jimmie Åkesson, som ägnar sin tid åt att måla
            upp en monsterstat i stället för att tillsammans med andra arbeta
            för en mönsterunion, byggd på tydliga värderingar och det som
            är grunden för det europeiska samarbetet. Han tror uppenbarligen
            att Sverige skulle bli detsamma om vi lämnade EU, om vi inte fanns
            kvar i det samarbetet. Men inget kan vara falskare. Situationen
            skulle förändras dramatiskt för vårt land, för våra löntagare,
            för våra företag. Sverige skulle bli ett helt annat land.
          </note>
          <note>
            Vi har kunnat höra miljöpartister och vänsterpartister tala om
            mer makt till Bryssel på många detaljområden. Jag tror att det
            är en olycklig väg. Nu när vi för femte gången som svenskt folk
            går till val för att utse våra representanter i Europaparlamentet
            präglas mycket av diskussionen av om man gillar EU eller inte.
            Men det är inte det valet gäller, lika lite som riksdagsvalet
            gäller om vi gillar eller inte gillar riksdagen.
          </note>
          <note>
            Riksdagen finns. EU finns. Där tas det många viktiga beslut.
            Genom våra röster på valdagen eller dessförinnan påverkar vi som
            väljare besluten – i EU-sammanhang för de kommande fem åren. Det
            spelar roll vilka representanter svenska folket skickar till EU-parlamentet,
            vilka värderingar de har, vilka idéer de har. Det spelar roll.
          </note>
          <note>
            Frågorna inför EU-parlamentsvalet bör handla om just det: Vilka
            idéer, vilka tankar, vilka värderingar, vilken politik man har
            med sig i väskan eller portföljen.
          </note>
          <note>
            Jag tycker att det – efter en lång debatt som ofta förlorar sig
            i detaljer – finns skäl att påminna om de fenomenala grundläggande
            idéerna. Här fanns ett Europa där staterna var i ruiner, där människovärdet
            var devalverat och stod så lågt i kurs som det någonsin kunde
            göra, efter det att totalitära ideologier hade härjat på kontinenten.
          </note>
          <note>
            Då stod det upp några modiga politiker som sade: Nu handlar det
            inte om revansch. Nu handlar det inte om att vinna tillbaka. Nu
            handlar det i stället om försoning. Nu handlar det i stället om
            att bygga förtroende – inte murar. Och så började, i små steg,
            EU att växa fram.
          </note>
          <note>
            Man kom fram till att om vi bestämmer gemensamt om kol och stål
            minskar risken för nya rustningar och nya krig. Och så har det
            gått vidare. Man fann att det är bättre att lösa problem vid sammanträdesbord
            i stället för på slagfält.
          </note>
          <note>
            Det har varit en framgångsväg för Europa. Vi har mött många problem.
            Inte minst de senaste årens kriser har visat att detta inte löser
            alla problem utan att det handlar om att hantera det så klokt
            som möjligt.
          </note>
          <note>
            Det som händer i Ukraina – Rysslands flagranta övergrepp, den
            ryska nationalismen, självsvåldigheten – påminner om att vi finns
            i ett internationellt sammanhang. Det spelar roll i vilken miljö
            Sverige finns.
          </note>
          <note>
            Vi ska finnas med i EU, och vi ska ge EU handlingskraft på de
            områden där EU behöver verka. Det är inte alla områden, för många
            områden är sådana att nationalstaterna själva ska bestämma om
            dem. Men de områden som är för stora för enskilda länder att hantera
            ska vi hantera tillsammans.
          </note>
          <note>
            Jag kan bekänna att jag själv känner en viss oro när jag lyssnar
            på en del EU-företrädare som talar om ytterligare centralisering,
            beskattningsrätt, ett EU-parlament med två kammare och så vidare.
            Men svaret är inte att lämna EU, utan svaret är att kämpa för
            de ideal man har och de värderingar man har.
          </note>
          <note>
            Här finns principer som handlar om att makt ska hanteras på den
            nivå som är den lägsta. I vissa fall delegerar vi saker och ting.
            Alla förstår att miljöfrågorna inte kan hanteras i Ystads kommun
            eller Haparanda kommun. De kan inte hanteras i ett land som till
            ytan är så stort som Sverige. Vi behöver samarbeta mellan många
            länder, och vi samarbetar med våra grannländer.
          </note>
          <note>
            Varje land som ansluter sig till EU är en framgång. Det innebär
            att fler länder har beslutat sig för att tillhöra unionen, som
            är byggd på tydliga idéer och tydliga värderingar om öppenhet,
            rättsstatens principer, respekt för mänskliga fri- och rättigheter
            och marknadsekonomin som grund för skapande av välstånd.
          </note>
          <note>
            Det finns saker och ting vi behöver ändra på med EU. Jag har
            till exempel starka synpunkter på den tilltagande byråkratin.
            Jag tycker att det borde finnas en kommissionär, en vice ordförande
            vid sidan om kommissionens ordförande, som har till uppgift att
            hela tiden bekämpa och bevaka byråkratin och se till att den inte
            växer vidare. Man ska också kunna gå tillbaka och titta på gamla
            beslut för att se om något skulle kunna underlättas och om det
            finns saker och ting som kan tas bort i regelverk som försvårar
            och krånglar till det. Jag tror att det är viktigt för att vinna
            respekt för EU och för att EU ska kunna ha kraft på de områden
            där det behövs.
          </note>
          <note>
            Jag tycker att de nationella parlamenten ska få större makt.
            Man kan i dag genom en tredjedel av de nationella parlamenten
            ge ett så kallat rött kort till kommissionen när man tycker att
            den har gått för långt. Utifrån subsidiaritetsprincipen kan medlemsstaternas
            parlament säga: Det här gillar vi inte. Men kommissionen har då
            möjlighet att komma tillbaka med precis samma förslag. Jag tycker
            att maktmedlet som de nationella parlamenten har skulle kunna
            uppgraderas så att man har ett rött kort som tvingar kommissionen
            att komma tillbaka med ett omarbetat och omtänkt förslag för att
            det ska kunna vinna respekt och anslutning av medlemsländerna.
          </note>
          <note>
            Vi säger nej till beskattningsrätt för EU. Unionen bygger på
            medlemsstaters och medborgares visioner och bör därför finansieras
            direkt av medlemsstaterna.
          </note>
          <note>
            Vi behöver i vissa sammanhang skärpa sanktionerna mot medlemsstater
            som systematiskt avstår från att fullfölja de åtaganden som de
            har gjort.
          </note>
          <note>
            EU har en otroligt viktig roll att spela när det handlar om att
            möta internationell brottslighet, bekämpa de klimatutmaningar
            som hela världen kämpar med och komma åt det jag tycker tillhör
            det mest vedervärdiga man kan ägna sig åt: människohandel. Barn
            och kvinnor förnedras på de mest vedervärdiga sätt man tänka sig
            kan.
          </note>
          <note>
            EU har en roll att spela. Vi behöver samarbeta med varandra.
            EU ska vara starkt på de områden där EU ska finnas. EU ska inte
            syssla med allt, herr talman.
          </note>
          <note type="speaker">
            Anf. 117 JIMMIE ÅKESSON (SD) replik:
          </note>
          <note>
            Herr talman! Det är ganska talande att det låter så här vart
            femte år när det är val till Europaparlamentet. Då blir plötsligt
            alla partier oerhört kritiska. Alla vill flytta tillbaka makt
            till Sverige trots att de sedan, resten av sina politiska liv
            bortsett från veckorna före ett val till Europaparlamentet, arbetar
            för att flytta makt till Bryssel.
          </note>
          <note>
            Göran Hägglund är kanske det tydligaste exemplet den här gången.
            Nu står han här och upprepar att de nationella parlamenten ska
            få större makt, att makt ska hanteras på rätt nivå, att EU inte
            ska ha makt över fel saker och så vidare. Göran Hägglund var ju
            också med och röstade igenom Lissabonfördraget. Göran Hägglund
            var med och röstade in EU-medlemskapet i den svenska grundlagen.
          </note>
          <note>
            EU har makt i dag. Några exempel har jag berört här tidigare
            i dag – Europaläkarna till exempel. I dag får vi inte själva bestämma
            hur lång utbildning läkare som arbetar i Sverige ska ha. Tycker
            Göran Hägglund att det är bra? Vill han på något sätt återföra
            makten över den frågan till oss här i Sveriges riksdag?
          </note>
          <note>
            Momsfrågan för ideella föreningar är ett typexempel på hur EU
            kör över de enskilda nationella lagstiftningarna. Det finns hur
            många sådana exempel som helst på att EU har makt över vår vardag.
            Jag tror att jag sade tidigare att mer än hälften av alla beslut
            som fattas i olika folkvalda församlingar i Sverige i dag har
            sin grund i beslut i Bryssel, fattade av andra länders politiker.
          </note>
          <note>
            Min egentligen väldigt enkla fråga till Göran Hägglund är: På
            vilket sätt har han före den här valkampanjen – som väl började
            i dag, för någon vecka sedan eller så – arbetat för att återflytta
            makt till Sverige? Har Göran Hägglund över huvud taget gjort någonting
            för att återflytta makt från Bryssel till Sverige?
          </note>
          <note type="speaker">
            Anf. 118 Socialminister GÖRAN HÄGGLUND (KD) replik:
          </note>
          <note>
            Herr talman! Jag kan säga så här: I förhållande till EU-parlamentsvalet
            för fem år sedan tycker jag att det i dag finns starkare skäl
            till att vara mycket tydlig i de här frågorna när det gäller begränsningar.
          </note>
          <note>
            Jag tycker att det har skett ett skifte efter den stora kris
            som Europa drabbades av. Väldigt många började då så att säga
            ta krisen som intäkt för ytterligare centraliseringar. Det kom
            ytterligare förslag, en del mycket långtgående, som jag tycker
            att det fanns och finns skäl att mycket tydligt gå emot.
          </note>
          <note>
            Men det leder mig inte till föreställningen att Sverige eller
            svenskarna skulle ha det bättre om vi inte fanns med i EU-sammanhang.
            Det är där skiljelinjen går. Borde vi vara med eller inte? Jimmie
            Åkesson säger: Nej, vi borde inte vara med. Vi borde sköta oss
            själva. Det kommer inte att förändra Sverige ett dugg.
          </note>
          <note>
            Detta är helt ologiskt, orimligt och gravt felaktigt eftersom
            Sverige i många avseenden skulle förändras dramatiskt. Det skulle
            förändra reglerna för de svenska företagen. Det skulle förändra
            möjligheten för svenskar att ta jobb. Det skulle förändra skatteintäkterna
            för kommuner, landsting och stat. Det skulle innebära mindre pengar
            till välfärden i Sverige. Det skulle i grunden förändra Sverige,
            och det bekymrar mig.
          </note>
          <note>
            Jimmie Åkesson har sagt att EU och Lissabonfördraget är början
            till slutet på Sveriges historia som en fri och självständig nation.
            Han har genom det resonemanget ställt sig själv offside och avstått
            från att delta i en diskussion om hur Sverige ska orientera sig
            i en tillvaro som blir alltmer global, herr talman.
          </note>
          <note type="speaker">
            Anf. 119 JIMMIE ÅKESSON (SD) replik:
          </note>
          <note>
            Herr talman! Jag tolkar det som att Göran Hägglund inte har gjort
            någonting för att återflytta makt från Bryssel. Men nu när det
            återstår 2 ½ vecka till EU-valet vill han återflytta makt till
            Sverige från Bryssel. Det är inte särskilt trovärdigt, Göran Hägglund.
          </note>
          <note>
            Det låter alltid så här när man diskuterar de här frågorna: Om
            man inte vill vara med i den här överstatliga politiska unionen,
            om man inte accepterar den här utvecklingen där vi håller på att
            flytta makt från de nationella parlamenten till den politiska
            eliten i Bryssel, då vill man isolera Sverige. Då försvinner alla
            jobb i Sverige. Företag måste lägga ned. Tomten kommer inte på
            julafton.
          </note>
          <note>
            Så är det ju inte. Sverige var ett förhållandevis minst sagt
            välmående land redan före 1995. Sverige fanns faktiskt redan före
            1995. Vi hade en större andel av vår varuexport till EU:s 28 medlemsländer
            före det att vi gick med i EU. Det resonemanget håller alltså
            inte, men jag ger dig en chans till, Göran Hägglund. Berätta nu
            på vilket sätt du har verkat för att återflytta makt från Bryssel
            till Sverige!
          </note>
          <note type="speaker">
            Anf. 120 Socialminister GÖRAN HÄGGLUND (KD) replik:
          </note>
          <note>
            Herr talman! Vi lever i Sverige i en demokrati. Partierna gör
            listor med kandidater som de vill skicka till Bryssel. Det gör
            också Sverigedemokraterna. Man säger att det är vanligt folk,
            men med Jimmie Åkessons vokabulär kommer de att bli politisk elit
            samma dag som de möjligen blir invalda i Europaparlamentet.
          </note>
          <note>
            Vi utser de representanter som vi menar är de som är bäst på
            att företräda Sveriges och partiernas intressen i det här sammanhanget.
          </note>
          <note>
            Subsidiaritetsprincipen har alltid varit en kompass för mig,
            alltså att beslut ska ligga på lägsta möjliga effektiva nivå.
            Det är en briljant princip. Den är inget universalmedel, men det
            är en briljant princip. Den har jag arbetat för i alla år och
            kommer att fortsätta använda som modell.
          </note>
          <note>
            Jag konstaterar att vi i EU-sammanhang har goda möjligheter att
            påverka. Jimmie Åkesson har här avstått från att berätta vilka
            han tänker samarbeta med om olyckan är framme och Sverigedemokraterna
            kommer in i Europaparlamentet. Men Sverige behöver kloka företrädare,
            för besluten i Europaparlamentet spelar en väldigt viktig roll
            för vårt land och folk.
          </note>
          <note>
            Partiledardebatten var härmed avslutad.
          </note>
          <note>
            2 § Anmälan om fördröjda svar på interpellationer
          </note>
          <note>
            Följande skrivelser hade kommit in:
          </note>
          <note>
            Interpellation 2013/14:445
          </note>
          <note>
            Interpellation 2013/14:445 Massarbetslöshet och inflationen
          </note>
          <note>
            Interpellationen kommer att besvaras tisdagen den 3 juni 2014.
          </note>
          <note>
            Skälet till dröjsmålet är tjänsteresor och sedan tidigare inbokade
            engagemang.
          </note>
          <note>
            Rikard Jermsten
          </note>
          <note>
            Interpellation 2013/14:447
          </note>
          <note>
            Interpellation 2013/14:447 Pensionärsskatten
          </note>
          <note>
            Interpellationen kommer att besvaras tisdagen den 3 juni 2014.
          </note>
          <note>
            Skälet till dröjsmålet är tjänsteresor och sedan tidigare inbokade
            engagemang.
          </note>
          <note>
            Rikard Jermsten
          </note>
          <note>
            3 § Anmälan om faktapromemorior
          </note>
          <note>
            Andre vice talmannen anmälde att följande faktapromemorior om
            förslag från Europeiska kommissionen hade kommit in och överlämnats
            till utskott:
          </note>
          <note>
            KOM(2014) 164
          </note>
          <note>
            KOM(2014) 163
          </note>
          <note>
            KOM(2014) 209
          </note>
          <note>
            4 § Ärenden för hänvisning till utskott
          </note>
          <note>
            Följande dokument hänvisades till utskott:
          </note>
          <note>
            5 § Ärenden för förnyad bordläggning
          </note>
          <note>
            Följande dokument bordlades för andra gången:
          </note>
          <note>
            6 § Skattskyldighet till avkastningsskatt och ändrad deklarationstidpunkt
            för avkastningsskatt för vissa skattskyldiga
          </note>
          <note>
            Andre vice talmannen konstaterade att ingen talare var anmäld.
          </note>
          <note>
            7 § Stiftelsen Riksbankens Jubileumsfonds verksamhet och årsredovisning
            2013
          </note>
          <note>
            Andre vice talmannen konstaterade att ingen talare var anmäld.
          </note>
          <note>
            8 § Ökad uthyrning av bostadsrättslägenheter
          </note>
          <note type="speaker">
            Anf. 121 AMINEH KAKABAVEH (V):
          </note>
          <note>
            Herr talman! I detta betänkande behandlar civilutskottet propositionen
            Ökad uthyrning av bostadsrättslägenheter . Propositionen avser
            ändringar i bostadsrättslagen och hyreslagen, 12 kap. jordabalken.
            Lagförslaget grundar sig på följande: Regeringen lade i budgetpropositionen
            för 2013 fram flera förslag som syftade till att privatpersoners
            uthyrning av sina bostäder skulle öka. Riksdagen godtog inte regeringens
            förslag i denna del, men civilutskottets majoritet fann dock att
            det finns starka skäl för att göra nya överväganden i fråga om
            att öka antalet upplåtelser av privatbostäder, framför allt när
            det gäller upplåtelse av bostadsrättslägenheter i andra hand.
          </note>
          <note>
            Detta ledde till att man gjorde ett nytt övervägande inom Regeringskansliet
            även utan ett tillkännagivande från riksdagen. Efter samråd med
            organisationer som företräder bostadsrättsföreningarnas intressen
            utarbetade Justitiedepartementet en promemoria med ett nytt förslag
            på ändrade regler om bostadsrättsinnehavares rätt att hyra ut
            sin lägenhet och ett förslag om att bostadsrättsföreningar ska
            få rätt att ta ut en avgift av den medlem som hyr ut sin lägenhet.
          </note>
          <note>
            Regeringen lämnar också förslag om att det ska bli möjligt för
            bostadsrättsföreningar att ta ut en särskild avgift av en bostadsrättsinnehavare
            som hyr ut sin lägenhet. Avgiften skulle ersätta föreningen för
            sådana merkostnader som en upplåtelse i andra hand kan medföra.
            Taket för avgiften ska sättas vid 10 procent av prisbasbeloppet
            per år.
          </note>
          <note>
            Vi i Vänsterpartiet föreslår avslag på propositionen. Vi menar
            att den hittills förda politiken för att komma till rätta med
            bostadsbristen främst har fokuserat på att skapa fler andrahandsboenden
            genom att göra det mer lönsamt för den som äger sin bostad.
          </note>
          <note>
            Det råder i dag akut bostadsbrist i stora delar av Sverige, inte
            minst i storstadsregionerna. Boverket bedömer att 126 av landets
            kommuner har brist på bostäder. Bostadsbristen innebär att trångboddhet
            och otrygghet breder ut sig. Följden blir att människors livssituation
            försvåras och att deras drömmar och frihet inskränks. Även arbetsmarknadens
            funktionssätt påverkas negativt när människor tvingas tacka nej
            till arbeten för att de saknar bostad. Särskilt stor är bristen
            på hyresrätter, vilket främst drabbar personer som inte är etablerade
            på bostadsmarknaden eller som behöver flytta men inte har möjlighet
            att köpa en bostad.
          </note>
          <note>
            Ungdomar är den grupp som är värst drabbad. Ca 300 000 unga vuxna
            saknar i dag ett eget boende. Ofta efterfrågar ungdomar hyresrätter
            med rimliga hyresnivåer. Det har länge varit uppenbart att regeringen
            står handfallen inför de stora samhällsproblem som bostadsbristen
            i dag utgör.
          </note>
          <note>
            Regeringen har tidigare lagt fram ett förslag som liknar det
            som vi nu ska fatta beslut om. Då föreslog regeringen att en bostadsrättsinnehavare
            i princip själva skulle få besluta om andrahandsuthyrning utan
            krav på att bostadsrättsföreningen måste godkänna bostadsrättsinnehavarens
            skäl. Förslaget avslogs efter att bland andra vi i Vänsterpartiet
            sagt nej. Skälen för det var flera och är fortfarande giltiga,
            även om den nu behandlade propositionens förslag formuleras som
            att en bostadsrättsinnehavares åberopade skäl för uthyrning utan
            vidare bör kunna godtas så länge de innefattar ett rimligt behov
            av att behålla lägenheten.
          </note>
          <note>
            Vi tycker att detta är fel. Även i fall där det står klart att
            bostadsrättsinnehavaren inte ska använda lägenheten mer kan det
            bli lättare att få hyra ut i andra hand. Ett sådant fall är när
            en lägenhet är svårsåld på acceptabla villkor eller, med andra
            ord, med vad säljaren uppfattar som ett tillräckligt högt pris.
          </note>
          <note>
            Vidare menar vi i Vänsterpartiet att det redan i dag finns stora
            möjligheter att hyra ut en bostadsrätt i andra hand för den som
            har skäl till det. Det kan till exempel gälla arbete eller studier
            på annan ort. Regeringen skriver dessutom i propositionen att
            det antagligen inte är ovanligt att enskilda bostadsrättsföreningar
            har en mer generös hållning till andrahandsuthyrning än lagen.
          </note>
          <note>
            Ett annat argument som vi har mot regeringens förslag att göra
            det lättare att hyra ut i andra hand handlar om möjligheten för
            en bostadsrättsförening att förvalta fastigheten på ett bra sätt.
            Precis som regeringen anför kan ett ökat antal andrahandsuthyrningar
            innebära att det krävs ett större engagemang av de medlemmar som
            bor kvar i föreningen. För att kompensera för detta och för de
            merkostnader som kan uppstå när föreningen måste anlita någon
            för att utföra arbete som tidigare utförts av medlemmarna föreslår
            regeringen att det ska bli tillåtet att ta ut en särskild avgift
            av den som hyr ut sin lägenhet.
          </note>
          <note>
            Vänsterpartiet instämmer i svaret från remissinstanserna Jagvillhabostad.nu
            och Sveriges förenade studentkårer. De menar att en avgift troligtvis
            kommer att vältras över på hyresgästen i form av ännu högre hyra.
            Vi delar den bedömningen och konstaterar att regeringen ytterligare
            stärker dem som äger sitt boende på bekostnad av hyresgästerna.
          </note>
          <note>
            Högre andrahandshyror bidrar dessutom till att pressa upp hyrorna
            generellt. Vi i Vänsterpartiet motsätter oss en sådan utveckling
            och menar att hyror som motsvarar bruksvärdet måste stärkas och
            inte försvagas.
          </note>
          <note>
            Det tredje och kanske viktigaste skälet för Vänsterpartiet att
            gå emot regeringens förslag är att bostadsbristen måste lösas
            genom att öka bostadsbyggandet, inte genom fler andrahandsbostäder.
            Att bo i andra hand är per definition ett otryggt boende utan
            besittningsskydd, och den som hyr är i beroendeställning i förhållande
            till den som hyr ut.
          </note>
          <note>
            Vår syn på bostadspolitiken är en helt annan. Vi menar att bostaden
            är en social rättighet och inte en vara på marknaden. Staten och
            kommunerna är skyldiga att ge ett bra och tryggt boende till sina
            medborgare.
          </note>
          <note>
            Jag yrkar bifall till vår reservation.
          </note>
          <note type="speaker">
            Anf. 122 OSKAR ÖHOLM (M):
          </note>
          <note>
            Herr talman! Ibland är politiska debatter lite förutsägbara eftersom
            man redan i förväg vet ungefär hur debatten kommer att låta och
            vad som kommer att sägas. Vi har lärt oss varandras argument,
            och även om man bara lyssnar på debatten känner man kanske att
            man vet ungefär vad partiernas kärnfrågor är och kan gissa sig
            till vilken hållning olika personer kommer att ha.
          </note>
          <note>
            Jag ska dock erkänna att jag just i dag var genuint nyfiken på
            att höra vad Amineh Kakabaveh hade att säga. Debatten om enklare
            och tryggare regler för andrahandsuthyrning var ganska het i kammaren,
            kanske särskilt när vi antog den nya lagen för privatuthyrning
            som började gälla förra året. Vi var verkligen inte överens. Oppositionen,
            som ofta är splittrad i bostadsfrågan, var här helt enig. Någon
            lag om privatuthyrning ville man inte ha. Man ville avslå och
            stoppa hela förslaget.
          </note>
          <note>
            När vi i dag tar ytterligare steg för att skapa fler trygga och
            vita andrahandskontrakt låter det lite annorlunda. Dels är splittringen
            tillbaka. Den andra sidan är inte längre överens om hur man ser
            på denna fråga. Dels har den nya lagen varit i kraft i drygt ett
            år, och vi kan börja titta på vad som faktiskt har hänt och dra
            en del slutsatser.
          </note>
          <note>
            Det var just därför jag var så nyfiken på vad som skulle sägas.
            Jag funderade på vilka slutsatser framför allt Vänsterpartiet
            dragit efter ett år med den nya lagen, för det är ju det enda
            partiet som vill avslå dagens förslag.
          </note>
          <note>
            Herr talman! Jag ska återkomma till detta men tänker börja i
            en helt annan ände. Vi befinner oss mitt uppe i en intensiv reformperiod
            för svensk bygg- och bostadspolitik med utgångspunkt i att vi
            under tjugotalet år byggt för lite i Sverige och skapat en bostadsbrist
            som är ett stort problem för många människor i vårt land. Vi har
            tillsatt utredningar, gjort analyser och tagit fram förslag. Jag
            är glad över att vi äntligen har en regering i Sverige som tar
            dessa frågor på allvar.
          </note>
          <note>
            Många av utredningarna har häcklats av den andra sidan i politiken
            som har sagt att vi behöver göra stora reformer, inte utreda.
            Men i vår samlas vi flera gånger i kammaren för att diskutera
            dessa frågor. I dag gäller det andrahandsuthyrningen. Senare under
            våren gäller det nyproduktion och en offensiv politik för ökat
            byggande.
          </note>
          <note>
            Jag nämner denna del av det skälet att det ibland i debatten
            låter som att man antingen ska välja att satsa på att bygga nytt
            eller på att använda de bostäder vi har på ett bättre sätt än
            i dag. Jag menar att det inte finns någon sådan motsättning. Tvärtom
            är det så att både ökad nyproduktion och bättre utnyttjande av
            befintliga lägenheter är klok politik.
          </note>
          <note>
            Det är också bakgrunden till dagens ärende om ökad uthyrning
            av bostadsrättslägenheter. Ska vi klara av en situation med växande
            städer och brist på bostäder är en pusselbit att utnyttja de lägenheter
            som finns smartare. Detta har många från olika partier och olika
            sidor av politiken sagt under lång tid.
          </note>
          <note>
            Vi har visat att det med smarta politiska beslut går att göra
            en hel del för att förändra situationen. Vi har i flera steg höjt
            schablonavdragen som gör att det blir lite mer lönsamt att hyra
            ut en bostad som man för tillfället inte behöver. Vi har antagit
            en ny lag som gör att de som hyr ut kan få sina verkliga kostnader
            ersatta på ett annat sätt än vad de kunde förut.
          </note>
          <note>
            I dag går vi vidare genom att ändra de skäl som behövs så att
            det blir lite lättare att få hyra ut en bostadsrätt. Förut upplevde
            ju många att föreningen hade veto och kunde sätta stopp för det.
          </note>
          <note>
            Det har bara gått ett år sedan den nya lagen kom på plats, men
            vi kan redan se tydliga effekter och konsekvenser. Enligt den
            statistik som är tillgänglig handlar det i studentstaden Uppsala
            om 30 procent fler lägenheter som finns tillgängliga för uthyrning.
            I Göteborg är det 11 procent fler, i Malmö 13 procent fler och
            i Stockholm ungefär 25 procent fler lägenheter, alltså ett kraftigt
            ökat utbud av andrahandskontrakt. Dessutom är det andrahandskontrakt
            där man vet vad som gäller. Det är inga svarta kontrakt där man
            måste gömma sig i trapphuset och inte visa att man bor där. Ett
            ökat utbud var precis vad vi var ute efter.
          </note>
          <note>
            Den andra sidan i politiken var rädd för att det inte skulle
            bli fler lägenheter utan bara höjda hyror. Nu ser vi resultatet.
            Det blev fler tillgängliga bostäder, ett ökat utbud. På de mest
            attraktiva adresserna har hyrorna kanske gått upp lite grann men
            inte alls i den omfattning som man försökte skrämmas med när lagen
            antogs.
          </note>
          <note>
            Nu tar vi alltså nästa steg och lättar upp reglerna. Om man till
            exempel inte får sin lägenhet såld och vill hyra ut den under
            en period ska det vara möjligt. Vill man hyra ut till en närstående
            men tänker använda lägenheten själv längre fram ska man kunna
            hyra ut den.
          </note>
          <note>
            Jag är också glad över den överenskommelse som finns mellan parter
            på bostadsmarknaden om att ändra standardstadgar för bostadsrättsföreningar
            för att göra det lite enklare och tydligare.
          </note>
          <note>
            Låt mig avslutningsvis återgå till där jag började. Vilka slutsatser
            har de som var emot detta från början dragit? Jag hörde inte ett
            enda ord när jag lyssnade på Amineh Kakabaveh om hur Vänsterpartiet
            ser på att utbudet faktiskt har ökat och att fler kan få ett tryggt
            andrahandskontrakt. Är det bra eller dåligt? Det hade varit intressant
            att höra.
          </note>
          <note>
            Jag yrkar bifall till utskottets förslag i betänkandet.
          </note>
          <note>
            I detta anförande instämde Ola Johansson (C).
          </note>
          <note type="speaker">
            Anf. 123 AMINEH KAKABAVEH (V) replik:
          </note>
          <note>
            Herr talman! Jag tackar Oskar Öholm. Låt mig klargöra att det,
            precis som det står i regeringens skrivelse, redan finns en generös
            hållning till att hyra ut den egna bostaden om det finns giltigt
            skäl för det.
          </note>
          <note>
            Vi vet att det kommer att finnas så länge hyrorna hålls inom
            ramen för bruksvärdet och de regler och normer som gäller på hyresmarknaden.
          </note>
          <note>
            Vi menar att problemet med ert förslag är att det inte ger en
            bostad åt de ca 300 000 unga vuxna som behöver det. Problemet
            är inte att det inte det finns andrahandskontrakt utan att det
            inte finns billiga hyresrätter. Det finns inte någon politik för
            att göra det möjligt för de människor som behöver det att få en
            billig hyresrätt.
          </note>
          <note>
            Byggherrarna bygger överallt där det finns grönt, strand och
            fint för dem som har råd att betala, inte för de ungdomar och
            de människor som jag och Vänsterpartiet företräder. Här har vi
            en ideologisk konflikt. Av den anledningen säger vi att detta
            inte är lösningen på den utbredda bostadsbristen i Sverige.
          </note>
          <note>
            Det löser inte problemen för alla ungdomar. Hur länge ska de
            ligga i soffor, hörnor eller baracker? De är värda en bostad som
            är värdig, har en rimlig hyra och ger ett bra boende. Det står
            vi för, och därför säger jag att det finns en ideologisk konflikt
            mellan oss.
          </note>
          <note type="speaker">
            Anf. 124 OSKAR ÖHOLM (M) replik:
          </note>
          <note>
            Herr talman! Jag håller med Amineh Kakabaveh om en sak, nämligen
            att det är klart att detta inte är lösningen med stort L och det
            enda som behöver göras på bostadsmarknaden i Sverige.
          </note>
          <note>
            I dag kom Boverket med sin marknadsrapport eller marknadsanalys
            av hur det ser ut på bostadsmarknaden. Jag tog med den, för jag
            tyckte att den var ganska bra.
          </note>
          <note>
            De skriver: Det råder ingen motsättning mellan en effektiv användning
            av befintliga bostäder och ett ökat byggande. För balans på bostadsmarknaden
            krävs både en ändamålsenlig planprocess, en fungerande konkurrens
            i bostadsproduktionen och lagar och regler som inte hindrar att
            bostäderna används effektivt.
          </note>
          <note>
            Jag tycker att det där är ganska intressant, och det var det
            jag försökte poängtera i mitt anförande. Man behöver inte välja,
            utan tvärtom måste man göra båda sakerna.
          </note>
          <note>
            Det vi gör i dag i den här propositionen handlar om att lägenheterna
            finns tillgängliga för dem som kanske snabbt behöver få ett första
            steg in i en ny stad eller behöver hyra något i andra hand. Där
            har Amineh Kakabaveh fortfarande inte svarat på om det är bra
            eller dåligt att utbudet har ökat så kraftigt som jag kunde redogöra
            för. Det vore intressant att veta om Vänsterpartiet tycker att
            det är bra.
          </note>
          <note>
            Sedan ska vi absolut göra massor av andra delar också som snarare
            handlar om nyproduktion. Jag kan inte låta bli att bli lite förvånad.
            Det är åtminstone fyra propositioner som handlar om just nyproduktion
            som vi ska fatta beslut om här under våren. Hur agerar Vänsterpartiet
            då?
          </note>
          <note>
            För ett par veckor sedan stod vi och diskuterade tydliga regelförenklingar
            för små bostäder och för bostäder åt unga. Vänsterpartiet röstade
            nej. Lite senare här i vår ska vi prata om samordnade bullerregler
            för att göra det lättare att bygga i täta städer. Vänsterpartiet
            har motionerat, och de säger nej.
          </note>
          <note>
            Ytterligare lite senare i vår ska vi prata om snabbare planprocesser
            och se till att det kan gå fortare från idé till spade i backen.
            Vänsterpartiet säger nej. I vår har vi också fler bygglovsbefriade
            åtgärder och komplementbostadshus som man dessutom kanske kan
            bo i. Vänsterpartiet säger nej. Problemet är att ni säger nej
            till både nyproduktion och andrahandsuthyrning.
          </note>
          <note type="speaker">
            Anf. 125 AMINEH KAKABAVEH (V) replik:
          </note>
          <note>
            Herr talman! Problemet är att era förslag är riktigt dåliga.
            Det är därför vi säger nej.
          </note>
          <note>
            Vi har vår egen politik. Vi vill att investeringsstöd ska genomföras.
            Vi vill att staten ska ta sitt ansvar. Vi vill inte att marknaden
            ska sköta allt som behövs. Som jag sade tidigare, Oskar, har vi
            en ideologisk konflikt där. Därför kommer vi så småningom också
            att debattera de andra ärendena. Jag kommer att klargöra det för
            er.
          </note>
          <note>
            Ni ändrade hyreslagen förra året så att de som tvingas betala
            högre hyra inte kan få hyran återbetald retroaktivt när de till
            exempel har överklagat till hyresnämnden.
          </note>
          <note>
            Jag vet inte om du verkligen har läst vad som står i Svenska
            Dagbladet. Grävande journalister har sedan förra året skrivit
            flera artiklar om att de som hyr i andra hand betalar så hög hyra
            att de går på knäna. Det är din lösning. Jag är emot detta. Vi
            säger fortfarande att andrahandsuthyrningarna inte löser bostadsbristen.
          </note>
          <note>
            Hur länge vill du att dessa hundratusentals ungdomar ska ha c/o-adress?
            Man ska vara i beroendeställning. Det säger vi självklart nej
            till. Vi säger att man ska bygga 40 000 bostäder varav majoriteten
            ska vara billiga hyresrätter med hyrestak. Vi vill inte sälja
            ut allmännyttan. Vi säger att den ska bevaras. Det är bra för
            arbetsmarknaden, för ungdomar och för studier att ha billiga hyresrätter.
            Det är detta vi står för.
          </note>
          <note>
            Förslaget är dåligt av många skäl. Jag har ingen statistik för
            vad som gäller, men frågan är: Hur mycket mer betalar man i hyra?
          </note>
          <note type="speaker">
            Anf. 126 OSKAR ÖHOLM (M) replik:
          </note>
          <note>
            Herr talman! Om man tittar på den statistik som finns tillgänglig
            och som man kan granska, åtminstone när det gäller mycket av det
            som finns på Blocket där man kan leta efter andrahandsboende,
            blev ettor och tvåor under förra året ca 18 procent dyrare att
            hyra i andra hand jämfört med 2012.
          </note>
          <note>
            Det intressanta är det man kan se har börjat hända under första
            kvartalet i år, nämligen att många säger att det verkar som att
            priserna eller hyrorna börjar mattas av samtidigt som utbudet
            fortsätter att öka.
          </note>
          <note>
            Jag tror egentligen inte att det där är så konstigt. Jag tror
            att det handlar om att när det finns en helt ny lag på plats är
            folk lite osäkra och testar: Kan jag få ut den här hyran om jag
            inte har användning för min bostad under en period? Många gånger
            ser man, vilket människor som förmedlar kontrakt berättat om i
            tidningarna, att man snarare får förhandla ned den hyra som begärs
            i andra hand.
          </note>
          <note>
            Man kan ha mycket diskussioner om detta. Men det är fortfarande
            så att om man tittar på den samlade politiken på det här området
            – fler trygga andrahandsboenden – läste jag att affärsområdeschefen
            på Blocket Bostad säger att jämfört med tre år tillbaka i tiden
            har utbudet av tillgängliga lägenheter som man kan hyra i andra
            hand i Stockholm ökat med 80 procent.
          </note>
          <note>
            Amineh Kakabaveh har rätt. Detta är inte lösningen på bostadsbristen.
            Det är inte det enda beslut vi ska fatta, men det är en viktig
            pusselbit som är ett smörjmedel på en fungerande bostadsmarknad.
          </note>
          <note>
            Vänsterpartiet säger nej. Det är tydligt. Sedan kan jag tycka
            att om vi ska göra allt det andra också kan man inte bara säga
            nej, särskilt inte om man ingår på en politisk sida där man måste
            göra saker tillsammans och bli överens.
          </note>
          <note>
            Det jag är absolut mest bekymrad över när vi tittar på detta,
            herr talman, oavsett om det gäller andrahandsuthyrning eller nyproduktion,
            är att agerandet från den andra sidan i politiken är splittrat
            i varenda fråga och i varenda proposition om byggande som läggs
            på riksdagens bord. Då är det tydligt. Det blir reformstopp på
            bostadsområdet om det blir maktskifte till hösten.
          </note>
          <note type="speaker">
            Anf. 127 JAN LINDHOLM (MP):
          </note>
          <note>
            Herr talman! I civilutskottets betänkande 29 om ökad uthyrning
            av bostadsrättslägenheter behandlas förslag som diskuterades mellan
            regeringsföreträdare och delar av oppositionen för ett drygt år
            sedan när regeringen lade fram sina förslag om uthyrning av egen
            bostad.
          </note>
          <note>
            Det som fascinerar mig i Oskar Öholms anförande är att han uppenbarligen
            inte har informerats av regeringen om vilka kontakter vi hade
            då. Då avslog nämligen riksdagen förslagen i civilutskottets betänkande
            13 om de delar i propositionen som behandlade just villkoren för
            bostadsrättsinnehavares möjligheter att i ökad utsträckning kunna
            hyra ut sina bostäder i andra hand. Det som regeringen nu föreslår
            lade Miljöpartiet fram som en kompromiss vid det tillfället.
          </note>
          <note>
            Snarlika förslag lades då också fram från bostadsrättsinnehavarnas
            egna organisationer. Att regeringen då inte kunde acceptera det
            förslag som nu har arbetats fram beror antagligen på de vanliga
            beredningsproblem som finns i Regeringskansliet, inte minst den
            tröghet det naturligtvis innebär att ha många partier som är helt
            oense i en regering.
          </note>
          <note>
            Men det handlar förmodligen också till viss del om prestige.
            Den sittande regeringen har ju visat sig ha principen att man
            egentligen inte vill förhandla med partier på andra sidan för
            att nå breda uppgörelser. Det kände vi mycket tydligt i förhandlingarna.
          </note>
          <note>
            Om alliansregeringen inte hade varit så trögrörlig vid det tillfället
            anser vi i Miljöpartiet att den reform man nu föreslår när det
            gäller möjligheten för bostadsrättsföreningar som hyr ut i andra
            hand att ta ut ersättning med största sannolikhet hade kunnat
            få ett mycket brett stöd och genomföras för mer än ett år sedan.
          </note>
          <note>
            För mig, herr talman, är detta arbetssätt ett exempel på det
            som jag tycker mest illa om i politiken, nämligen när maktfullkomlighet
            och prestige går före de faktiska sakfrågorna.
          </note>
          <note>
            För oss som deltar i processen blir det ibland nästan lite löjeväckande
            när regeringen först vägrar att prata i sak om ett förslag och
            sedan efter en tid återkommer och lägger fram precis de förslag
            som vi satt och pratade om.
          </note>
          <note>
            Herr talman! Jag noterar att Vänsterpartiet har en reservation
            i betänkandet. Jag tycker att det är en bra och välskriven reservation
            där det redovisas hur ineffektivt regeringen arbetar med att lösa
            frågan om brist på bostäder. Vi i Miljöpartiet delar naturligtvis
            den beskrivningen, men vi kan också konstatera att det i Vänsterpartiets
            reservation inte finns några förslag som för problemet framåt
            mot en lösning.
          </note>
          <note>
            Även vi i Miljöpartiet ser att regeringen använder argument som
            att man vill lösa problemet med att det byggs för lite, när man
            egentligen lägger fram förslag som enbart har till syfte att ytterligare
            berika dem som redan är inne på bostadsmarknaden och ställa de
            andra ännu längre utanför.
          </note>
          <note>
            Att regeringens politik enbart har till syfte att ytterligare
            vidga gapet mellan de besuttna och dem som är i utanförskap har
            nog de flesta redan förstått – ingen har väl kunnat missa det.
            Men det behöver inte betyda att alla delförslag som regeringen
            kommer med är helt ointressanta, särskilt när de tar upp och genomför
            våra förslag.
          </note>
          <note>
            Självklart löser det inte några problem på bostadsmarknaden att
            man ytterligare underlättar för andrahandsuthyrning av ägda bostäder
            med en metod som i första hand innebär att boendekostnaderna stiger.
            Det råder total enighet i branschen om att en prisökning inom
            ett segment av bostadsmarknaden alltid smittar av sig till alla
            andra delar av bostadsmarknaden. Vi menar även att Vänsterpartiet
            här blandar ihop äpplen och päron.
          </note>
          <note>
            Vi i Miljöpartiet menar att det är hyresbostadsmarknaden som
            kan lösa bostadskrisen, och vi anser därför att det är viktigt
            att man så långt möjligt inte blandar ihop hyresbostadsmarknadens
            regelverk med regelverken för bostadsrätter när de förändras.
          </note>
          <note>
            Oskar Öholm säger i sitt anförande att vi är mitt inne i en stor
            reformperiod. Jag skulle vilja säga att det är en chimär. Den
            stora reform som regeringen har gjort under dessa två mandatperioder
            är den första budgeten för 2007, som man lade fram hösten 2006,
            när man avskaffade det bostadspolitiska målet och överlämnade
            hela bostadspolitiken till marknaden. Det man har gjort sedan
            dess, och det man fortfarande håller på med, är att försöka putsa
            och få det systemet att fungera. Det är inte speciellt märkvärdigt.
            Det märkvärdiga, den stora reformen, gjordes direkt.
          </note>
          <note>
            Vi hoppas från Miljöpartiets sida att vi efter valet ska få möjlighet
            att medverka till en större reform, också då för att sätta fart
            på byggandet av hyresrätter och utveckla regler som gör att människor
            med olika förutsättningar – det är viktigt – ska kunna bo i alla
            delar av ett samhälle och en stad. Den gentrifiering och den segregering
            som har skett av våra bostäder i accelererande form de senaste
            årtiondena – det är inte bara under den nu sittande regeringens
            tid, utan det började tidigare – är en oerhört farlig utveckling,
            som vi alla tillsammans måste ta ett gemensamt ansvar för att
            ta oss an. Där ser jag inte heller några lösningar i Vänsterpartiets
            reservation.
          </note>
          <note>
            Även om jag, herr talman, sympatiserar med anslaget i reservationen
            har vi från Miljöpartiet valt att inte ställa oss bakom den.
          </note>
          <note>
            Regeringens förslag på bostadspolitikens område löser inte problemen,
            som jag har sagt, som regeringens företrädare anger som motiv
            till de förslag man tar fram. Vänsterns förslag löser inte heller
            problemen, eftersom de förslag som de lägger fram inte har förutsättningar
            att få något större politiskt genomslag.
          </note>
          <note>
            Dessutom uppfattar jag att förslagen både från regeringen och
            från Vänsterpartiet är kortsiktiga lösningar, som inte är möjliga
            att förena med de långsiktiga förutsättningar för att anpassa
            bostadsförsörjningen som vi ser att det är nödvändigt att utveckla.
          </note>
          <note>
            Vi menar att politiken helt enkelt behöver skapa förutsättningar
            för en helt ny finansieringsstruktur för bostäder, där finansieringskanalen
            inte behöver ta hänsyn till och inte heller behöver påverkas av
            de fluktuationer och eventuella värdeförändringar som fastighetsägare,
            både enskilda och de stora bolagen, kan drabbas av när bostadsbyggandet
            förhoppningsvis så småningom har hunnit i fatt efterfrågan så
            att man verkligen kan prata om en fri marknad. Det handlar mycket
            om banksystemets roller. Vi menar att en verkligt fri marknad
            för hyresboende kan uppstå först när det faktiskt finns någonting
            som den som söker bostaden kan efterfråga.
          </note>
          <note>
            Det betyder från vår sida att jag yrkar bifall till förslaget
            i betänkandet och avslag på reservationen.
          </note>
          <note>
            Jag vill avsluta med att, kanske för sista gången, påminna kammaren
            om det stora behovet av en snabb utbyggnad av ett dubbelspår för
            järnvägstrafik mellan Falun och Borlänge.
          </note>
          <note type="speaker">
            Anf. 128 OSKAR ÖHOLM (M) replik:
          </note>
          <note>
            Herr talman! Det var, som alltid, intressant att lyssna på Jan
            Lindholm, även om jag fick titta i papperen för att förstå: Tänk
            att detta anförande ändå leder fram till att han håller med regeringen
            och ska rösta för detta förslag! Det kunde man inte riktigt tro
            när man hörde tonfallet. Jag har respekt för det, samtidigt som
            jag tycker att det är konstigt.
          </note>
          <note>
            Jan Lindholm inledde med att säga att vi kanske borde ha pratat
            mer, att det här ändå var en kompromiss och att det är viktigt
            att lyssna på varandra. Sedan gick han till frontalangrepp och
            sade att hela regeringens bostadspolitik är en chimär. Jag vet
            inte vilket debattklimat man skapar på det sättet.
          </note>
          <note>
            Jag tänkte bara passa på att ställa samma fråga som jag ställde
            till Amineh Kakabaveh. När vi antog den nya lagen om privatuthyrning
            var ni ju överens om att det var fel, att det inte kommer att
            leda till fler bostäder – om jag tolkade era inlägg i den debatten
            rätt – och att det kommer att leda till enorma hyreshöjningar.
          </note>
          <note>
            Nu ser vi resultatet ett år senare: som ett smörjmedel på bostadsmarknaden.
            Det ser ut som att utbudet har ökat ganska kraftigt, inte bara
            på ett ställe i landet utan i en lång rad av våra storstäder och
            framför allt studentstäder. På de absolut mest attraktiva adresserna
            har hyrorna säkert blivit högre, men hyreshöjningarna ser inte
            alls ut att ha blivit så stora som man var rädd för.
          </note>
          <note>
            Då är min fråga ganska enkel: Tycker Jan Lindholm att det är
            bra eller dåligt att vi har fått ett ökat utbud av andrahandskontrakt
            för dem som kortsiktigt behöver någonstans att bo? Är det bra
            eller dåligt att det har blivit så? Och om det fortfarande är
            lika dåligt, kommer Jan Lindholm att föreslå att lagen ska avskaffas
            om hans parti får vara med och bilda regering? Jag tror att många
            skulle vara intresserade av att få veta det.
          </note>
          <note type="speaker">
            Anf. 129 JAN LINDHOLM (MP) replik:
          </note>
          <note>
            Herr talman! Oskar Öholm har en ganska märklig förmåga att tolka
            statistik. Ökad omsättning betyder ökad volym. Det finns fortfarande
            inte något underlag för det som Oskar Öholm påstår här, utan det
            som har skett är att omsättningen har ökat. Det är inte alls samma
            sak.
          </note>
          <note>
            Att bostadskostnaderna har gått upp ganska kraftigt under den
            period ni har suttit i regeringen ser vi. Sedan är det svårt att
            säga exakt vilka beslut som ligger bakom varje förändring. När
            jag hade ett möte med fastighetsägare förra veckan fick jag till
            exempel veta att de nu har gjort bedömningen att bara det faktum
            att ni strök det bostadspolitiska målet, bara det beslutet, innebar
            en kostnadsökning för produktionen med 25 procent.
          </note>
          <note>
            Men det är länge sedan. Det tar tid att analysera vad som hänger
            ihop, och om några år kommer vi säkert att kunna utvärdera och
            se vilken betydelse de saker som vi gör nu får.
          </note>
          <note>
            Jag vill gå tillbaka till inledningen på Oskar Öholms replik.
            Det ni genomför nu är den modell för att lösa detta som vi föreslog
            för ett och ett halvt år sedan. Då var ni inte beredda att ta
            det. Jag tycker att det är lite konstigt att Oskar Öholm inte
            kan inse att det handlar om olika förslag.
          </note>
          <note>
            Det här är alltså ett förslag som vi tyckte var en bra avvägning
            mellan intressenterna, dels föreningarna, dels de enskilda. Ni
            var inte beredda att ta det då. Jag är glad att ni har kommit
            fram till att vårt förslag är bra och att ni är beredda att ta
            det nu. Bara för den skull är vi inte överens med er i alla andra
            frågor som vi kommer att hantera under våren. Det är nog inte
            så konstigt.
          </note>
          <note type="speaker">
            Anf. 130 OSKAR ÖHOLM (M) replik:
          </note>
          <note>
            Herr talman! Jag är fullt medveten om att jag och Jan Lindholm
            inte är överens i alla andra frågor, om jag uttrycker det på det
            sättet.
          </note>
          <note>
            Däremot var det intressant att få beskedet i Jan Lindholms anförande
            att han heller inte är överens med Vänsterpartiet. Tittar man
            på hur Miljöpartiet agerar i fråga om många av de propositioner
            som ligger på riksdagens bord i vår ser man att Miljöpartiet heller
            inte är överens med Socialdemokraterna.
          </note>
          <note>
            Det är på bostadspolitikens område, oavsett om vi diskuterar
            utnyttjande av befintligt bestånd eller om vi talar om nyproduktion,
            tydligt att splittringen är total på den rödgröna sidan i politiken.
            Det tror jag är bekymmersamt.
          </note>
          <note>
            I detta läge är de flesta överens om att vi måste fortsätta att
            genomföra reformer på bostadsområdet. Världsbanken, IMF, EU-kommissionen
            och alla möjliga externa aktörer i andra länder har sagt att Sverige
            måste bli bättre på detta och fortsätta jobba med det. Sedan lägger
            regeringen fram förslag efter förslag, och man ser att det inte
            finns någon samordning på den andra sidan. Det är klart att det
            då finns en oro för vad som skulle hända vid ett maktskifte.
          </note>
          <note>
            Jag konstaterar att jag i just diskussionen kring andrahandsuthyrning
            egentligen inte fick något svar på den sista frågan som jag ställde.
            Frågan var om Jan Lindholm, om han efter valet i september får
            makt och inflytande, kommer att verka för att lagen om privatuthyrning
            ska avskaffas, så att man går tillbaka till det system som gällde
            tidigare då väldigt många bodde med gråa eller svarta kontrakt.
            Människor fick smyga i trapphuset och betalade kanske hyror som
            inte var publika. Ingen visste vad som gällde. Är det detta som
            vi ska tillbaka till? Eller är det kanske till och med så att
            ni inte riktigt vill erkänna det öppet i talarstolen men att ni
            ändå ser att det verkar ha blivit ett ökat utbud och fler tillgängliga
            lägenheter och att ni egentligen tycker att det är ganska bra?
            Det vore intressant att få ett svar.
          </note>
          <note type="speaker">
            Anf. 131 JAN LINDHOLM (MP) replik:
          </note>
          <note>
            Herr talman! Miljöpartiet är inte ett parti som vill gå baklänges.
            Miljöpartiet är ett parti som siktar framåt. Kritiken från Oskar
            Öholm klingar därför ganska märkligt.
          </note>
          <note>
            Relationerna innebär att det här i kammaren syns att oppositionspartierna
            faktiskt inte har samma åsikt i alla frågor. Däremot syns inte
            de splittringar som finns inom alliansregeringen. Det faktum att
            Oskar Öholm inte var informerad om de förhandlingar som vi hade
            inför detta förslag för ett och ett halvt år sedan visar att det
            knakar på den sidan. Det faktum att de förslag som ni lägger fram
            är så tandlösa är naturligtvis också ett resultat av att ni har
            svårt att komma överens. Men det ser vi inte här i kammaren, för
            här måste ni hålla en enad fasad.
          </note>
          <note>
            Jag tror att vi behöver fortsätta med en reformagenda. Därför
            behöver vi byta regering eftersom den här regeringen har kört
            fast. Ni gjorde egentligen en stor reform. Sedan har ni suttit
            och försökt att fila på den men inte varit riktigt överens om
            hur ni ska göra det för att det ska få någon effekt. På det sättet
            kommer vi faktiskt inte framåt, utan nu är det faktiskt dags att
            börja med nya tag. Då behöver vi en ny regering. Där tror jag
            att Miljöpartiet har väldigt mycket att bidra med, så att vi kan
            utveckla bostadspolitiken i Sverige.
          </note>
          <note type="speaker">
            Anf. 132 ROLAND UTBULT (KD):
          </note>
          <note>
            Herr talman! Först vill jag yrka bifall till utskottets förslag
            och avslag på motionen.
          </note>
          <note>
            Förslagen i betänkandet Ökad uthyrning av bostadsrättslägenheter
            innebär en mer generös inställning när det gäller bedömningen
            av en bostadsrättshavares skäl för att upplåta lägenheten i andra
            hand. Syftet är att det ska bidra till att de bostäder som finns
            används mer än i dag.
          </note>
          <note>
            Sedan handlar det också om att göra det möjligt för bostadsrättsföreningar
            att ta ut en särskild avgift av en bostadsrättshavare som hyr
            ut sin lägenhet. Avgiften ska ersätta föreningen för sådana merkostnader
            som en upplåtelse i andra hand kan medföra. Man kan väl säga att
            det här är ett sätt att få bostadsrättsföreningar mer positivt
            inställda till möjligheten att hyra ut lägenheter i andra hand.
            Det rimmar också bra med att förslagen är en del av regeringens
            bostadspolitiska inriktning och satsning på att öka privatpersoners
            uthyrning av bostäder och förbättra villkoren för den här delen
            av bostadsmarknaden. Liksom hittills bör bostadsrättshavarens
            skäl vägas mot hänsynen till föreningens intressen.
          </note>
          <note>
            Vänsterpartiet menar i sin motion att den hittills förda politiken
            för att komma till rätta med bostadsbristen främst har fokuserat
            på att skapa fler andrahandsboenden genom att göra det mer lönsamt
            för den som äger sin bostad att hyra ut. Jag försöker förstå varför
            det inte ska tas fram förslag som ökar rotationen i boendet.
          </note>
          <note>
            I Vänsterpartiets motion lyfts också fram bland annat att en
            avgift för andrahandsupplåtelse troligtvis kommer att vältras
            över på hyresgästen i form av en ännu högre hyra. Motionärerna
            menar att förslaget ytterligare stärker dem som äger sitt boende
            på bekostnad av hyresgästerna. Jag försöker förstå varför Vänsterpartiet
            motsätter sig andrahandsupplåtelse även om det skulle betyda en
            viss motiverad och något högre hyra.
          </note>
          <note>
            Vidare anför Vänsterpartiet i motionen att det kanske viktigaste
            skälet till att man går emot regeringens förslag är att bostadsbristen
            måste lösas genom ökat bostadsbyggande, inte genom fler andrahandsbostäder.
            Motionärerna bedömer att andrahandsboende är otryggt på grund
            av bristande besittningsskydd och påpekar att den som hyr är i
            beroendeställning i förhållande till den som hyr ut. Det är klart
            att hyresgästen genom avtal är beroende av den som hyr ut. Jag
            försöker förstå vilken annan konstruktion som skulle vara lämplig
            i alla de sammanhang där bostadsrättslägenheter figurerar. Vilket
            paradigmskifte, eller snarare systemskifte, är det som Vänsterpartiet
            vill ha i stället?
          </note>
          <note>
            Vi är ju alla överens om att byggandet bör komma i gång i större
            utsträckning än i dag. Hindren har varit och är många. Regeringen
            lyfter på alla byggklossar för att se vad som kan göras. Det handlar
            inte bara om att regelverket för andrahandsuthyrning ska förbättras.
            Det handlar inte bara om Attefallshusen – komplementhus på 15
            kvadratmeter. Det handlar inte bara om fler bostäder till unga
            och studenter genom förslag på vissa avsteg när det gäller tillgänglighet
            och användbarhet för studentbostäder. Det handlar inte heller
            bara om kommunernas olika särkrav som har setts över och så vidare.
          </note>
          <note>
            Herr talman! Vi har byggt för lite de senaste 25 åren. Men många
            reformer behövs för att öka byggandet i Sverige. Det är därför
            som regeringen agerar mer offensivt. Därför står regeringen fast
            vid bedömningen att det bör skapas förutsättningar för att bostadsrättslägenheter
            i så stor utsträckning som möjligt upplåts i andra hand när de
            under en tid inte används som bostad av bostadsrättshavaren. Byggandet
            av nya bostäder intar en central roll i regeringens bostadspolitik.
            Vi har hört här i dag att det i flera städer och kommuner finns
            en stor brist på bostäder. Bristen på bostäder försvårar för enskilda
            som behöver en ny bostad. Alla i detta utskott vet det.
          </note>
          <note>
            Att unga har svårt att hitta en egen bostad och att människor
            har svårt att söka sig till en annan ort för att studera eller
            arbeta är också en sanning. Ett minskande utbud försämrar hyresgästernas
            ställning, eftersom de har svårt att förhandla sig till bra villkor
            med uthyrarna. Det är en viktig marknadsmässig aspekt att det
            minskade utbudet försämrar hyresgästernas ställning, eller hur?
            Då är det oerhört viktigt att vi får i gång byggandet.
          </note>
          <note>
            Vi har också hört Oskar Öholm nämna här att Boverket i dag kom
            med en rapport om att det inte finns något motsatsförhållande
            mellan att använda de befintliga bostäderna och att öka byggandet.
            Detta förslag är ett försök från regeringen att i större utsträckning
            använda det befintliga beståndet.
          </note>
          <note>
            Bostadsbristen försvårar även för företag som vill rekrytera
            personal. Det finns en stor komplexitet här. Ett ökat byggande
            är i många städer en nödvändighet, men det är på kort sikt även
            av stor vikt att befintliga bostäder utnyttjas effektivt.
          </note>
          <note type="speaker">
            Anf. 133 AMINEH KAKABAVEH (V) replik:
          </note>
          <note>
            Herr talman! Det låter här i talarstolen som om alliansregeringen
            har bostäder i mängder för att minska köerna och förenkla möjligheterna
            för de hundratusentals ungdomarna.
          </note>
          <note>
            När Oskar Öholm talade tittade jag i Hem &amp; Hyra, som jag hade
            missat att läsa. Där framgår det att hyrorna i Stockholm under
            2013 jämfört med 2012 har ökat med 18 procent och i Uppsala med
            10 procent. Detta gäller andrahandsuthyrningarna.
          </note>
          <note>
            Regeringen har hela tiden underlättat för dem som redan har en
            bostad och sätter dem som redan är i en svag situation i en beroendesituation.
            Det säger vi självklart nej till. Vi vill att det ska byggas fler
            hyresrätter. Vi vill att staten inte bara ska ge miljarder i subventioner
            i form av RUT- och ROT-avdrag till dem som äger en bostadsrätt
            eller en villa. Jag undrar verkligen vad KD och Roland Utbult,
            som många gånger säger sig stå på de utsattas sida, tycker. Ni
            bidrar med miljarder till dem som äger sin bostad, medan hundratusentals
            hyresrätter i allmännyttan är i behov av upprustning. Ni ger inte
            ett enda öre, medan hundratusentals människor står i bostadskö
            bara i Stockholm.
          </note>
          <note>
            Andrahandsuthyrningen minskar inte köerna för våra ungdomar och
            människor som behöver en bostad. Varför finns det inte subventioner
            till att bygga och till att rusta upp allmännyttan?
          </note>
          <note type="speaker">
            Anf. 134 ROLAND UTBULT (KD) replik:
          </note>
          <note>
            Herr talman! Jag tackar för frågan. När det gäller boendesituationen
            och byggpolitiken är allt egentligen väldigt komplext. Det har
            hållit på i minst 25 år. Det har varit en nedgång och brist på
            bostäder. Ungefär i början av 00-talet upptäckte man att det byggs
            alldeles för lite och ställde frågan vad vi egentligen ska göra
            åt det. Sedan har det hållit på. Nuvarande bostadsminister ska
            bli populär ungefär 2018, när vi har fått i gång mycket mer byggande.
            Jag ser fram emot när ministern år 2018 kanske kan tala om att
            byggandet riktigt har tagit fart i vårt land.
          </note>
          <note>
            Jag vill gärna säga att jag känner väldigt starkt för människor
            som har det svårt när det gäller boende, Amineh Kakabaveh. Det
            är ofta kopplat till ekonomi och sådant, och det känner jag starkt
            för. Det är komplext och lite svårt att närma sig; jag kan se
            till min egen situation och vilken boenderesa jag själv har gjort.
            Jag började väldigt enkelt i en lägenhet som inte kostade många
            hundralappar. Så småningom flyttade jag till ett annat bostadsområde
            och sedan vidare till ett annat, som kanske var lite finare –
            vi fick barn och så vidare – och sedan till ett eget hus.
          </note>
          <note>
            Någonstans börjar man naturligtvis. Det är den resa de allra
            flesta får göra, och det är den verklighet vi lever i.
          </note>
          <note type="speaker">
            Anf. 135 AMINEH KAKABAVEH (V) replik:
          </note>
          <note>
            Herr talman! Tack för redogörelsen, Roland! Jag fick dock inte
            svar på mina frågor.
          </note>
          <note>
            Ni i högern påstår att andrahandsuthyrningarna har ökat, enligt
            någon internetsajt och någon chef för den. Men ni pratar inte
            om hela statistiken – att hyrorna faktiskt har ökat med 18 procent
            under det år sedan ni ändrade på hyreslagen. Motsvarande siffra
            i Uppsala är 10 procent. Det här hänger ihop, för ni har sänkt
            ribban för dem som hyr ut och gjort det svårare för den som hyr
            en lägenhet. Ni tog bort möjligheten att få tillbaka en hyra retroaktivt,
            till exempel, vilket statistiken i Hem &amp; Hyra visar när det gäller
            överhyror.
          </note>
          <note>
            Jag frågade varför regeringen vill ge miljarder i subventioner
            under sin åtta år långa existens. Jag tror inte heller att drömmen
            om år 2018 är högerregeringens dröm. Det är inte högerregeringens
            eller ministrarnas dröm att alla ska få ett bra och billigt boende
            till rimliga hyror, utan det är en vänsterregerings dröm. Det
            ska vi också se snart.
          </note>
          <note>
            Vi i Vänsterpartiet säger att rättvisa ska gälla. Precis samma
            skatter som man ger via subventioner till bostadsrättsinnehavare
            ska ges till dem som hyr en hyresrätt. Min fråga är fortfarande:
            Varför säger ni nej till bidrag till det, men inte till miljarderna
            som ni själva ger? Det är därför vi säger nej till detta. Vi säger:
            Ta miljarderna och bygg bra och billiga boenden till de hundratusentals
            ungdomar och människor som behöver en bostad! Det är jag stolt
            över.
          </note>
          <note type="speaker">
            Anf. 136 ROLAND UTBULT (KD) replik:
          </note>
          <note>
            Herr talman! Jag tror ändå att vi alla vill samma sak här. Vi
            vill att människor ska hitta någonstans att bo, och vi vill att
            människor ska kunna göra det till rimliga hyror. Någonstans börjar
            man, och sedan gör man sin boenderesa.
          </note>
          <note>
            Det här hänger ihop med att ett ökat byggande gynnar hyresgäster.
            Ett ökat byggande av hyresrätter och bostadsrätter – alla typer
            av boenden – gynnar egentligen dem som hyr, tror jag. Då är det
            viktigt att kunna konstatera att bostadsbyggandet nu ökar i Sverige.
          </note>
          <note>
            När det gäller skatten på hyresrätter kontra egna hem har du
            rätt i att den är något ojämlik. Det har konstaterats. Där tittar
            regeringen på hur man ska kunna hitta vägar för att jämna ut detta
            så att de som bor i hyresrätt inte betalar 2 000 mer i månaden,
            om man räknar som någon gjorde, eller 3 000 mer i månaden, som
            någon annan räknade. Jag tycker också att det är orättvist, och
            regeringen tittar på det.
          </note>
          <note>
            När det däremot gäller subventioner till byggandet, vilket Vänsterpartiet
            är inne på, tror ju inte vi i Alliansen på det. Vi tror att de
            pengarna hamnar i byggherrarnas fickor, och normalt är det väl
            ändå så att Vänsterpartiet inte är så intresserade av att skänka
            pengar till stora företag. När det gäller byggandet är risken
            väldigt stor att det är i byggherrarnas fickor subventioner från
            staten hamnar.
          </note>
          <note>
            Överläggningen var härmed avslutad.
          </note>
          <note>
            9 § Stärkt besittningsskydd för utsatta hyresgäster
          </note>
          <note type="speaker">
            Anf. 137 ROLAND UTBULT (KD):
          </note>
          <note>
            Herr talman! Betänkandet Stärkt besittningsskydd för utsatta
            hyresgäster innehåller inga motioner att avslå. Utskottet är nämligen
            helt överens om att propositionen från regeringen är bra och viktig.
            Att jag tar till orda beror på att jag anser att frågan ändå bör
            lyftas fram i kammaren, om än utan någon egentlig debatt. Efter
            tio år i ett arbete bland hemlösa personer i Göteborg, där jag
            såg hur framför allt kvinnor for väldigt illa, känner jag att
            jag vill lyfta fram frågan.
          </note>
          <note>
            Regeringen föreslår i propositionen ändringar i hyreslagen, bostadsrättslagen
            och lagen om arrendenämnder och hyresnämnder. Det jag vill fokusera
            på är dock att besittningsskyddet stärks för hyresgäster och bostadsrättsinnehavare
            som har utsatts för brott av närstående eller tidigare närstående.
            Regeringen vill också förbättra hyresgästers skydd mot att förlora
            sin bostad på ett överraskande sätt.
          </note>
          <note>
            Därför föreslås att ett hyresavtal ska förlängas om inte hyresvärden
            har varnat hyresgästen för att hyresavtalet kan komma att sägas
            upp på grund av misskötsamhet. Dessutom föreslås att socialnämnden
            underrättas vid tvister om förlängning av hyresavtalet. Genom
            de nya reglerna skapas ett ökat utrymme att ta hänsyn till hyresgästens
            utsatta ställning i egenskap av brottsoffer, genom att hyreskontraktet
            får bestå trots att hyresgästen inte har uppfyllt sina skyldigheter.
            Det kan knappast uttryckas mer tydligt, och jag upprepar att vi
            i civilutskottet är överens om att det här är bra.
          </note>
          <note>
            I Sverige är våld olagligt. Det spelar ingen roll om det begås
            av någon i familjen eller av en främling, av en man eller en kvinna.
            Straffen hänvisar till omständigheterna kring brottet och gärningsmannen.
            Heder eller svartsjuka är till exempel inte något skäl för att
            få nedsatt straff. Våld i nära relationer är ett allvarligt hot
            mot många människor, särskilt kvinnor och barn.
          </note>
          <note>
            Vad den här propositionen främst handlar om är sammanhang där
            personer utsätts för våld eller andra typer av situationer där
            förpliktelserna gentemot hyresvärden inte följs och man därför
            förlorar sin bostad. Det kan gå väldigt snabbt för kvinnor som
            utsätts för våld, för i de flesta fall handlar det om kvinnor.
            Men det kan alltså finnas barn med i sammanhanget, och det är
            naturligtvis extra allvarligt. Barn kan uppleva direkt fysiskt
            våld genom att de själva blir slagna eller hotade, men de kan
            också uppleva fysiskt våld indirekt genom att se eller höra när
            mamma blir slagen eller genom att möta konsekvenserna av våldet,
            som sönderslagna möbler eller blåmärken som mamman fått till följd
            av misshandeln.
          </note>
          <note>
            Herr talman! Så här berättas det om ett åttaårigt barn som upplevt
            pappa slå mamma. Det var bomber, explosioner och målsökande missiler
            på teckningen han ritade när han skulle beskriva känslan – alltså
            bomber, explosioner och målsökande missiler.
          </note>
          <note>
            En annan berättelse ur verkligheten från en av våra dagstidningar
            har rubriken: Natten till söndag blev kvinnan utsatt för ett strypförsök
            av sin expojkvän. Nu har hon blivit uppsagd från sin lägenhet
            sedan grannarna klagat på hennes skrik.
          </note>
          <note>
            Kvinnan, 22 år, säger: Jag skrek för mitt liv. Jag kastade saker,
            porslin och allt möjligt för att rädda mig själv. Vad skulle jag
            ha gjort, legat ned och varit tyst? Då hade jag inte levt i dag.
          </note>
          <note>
            Kvinnan har bott i sin lägenhet i ett år. I augusti träffade
            hon mannen, och det var då problemen började. Han var kontrollerande
            och kunde skifta i humöret på en sekund från att ha varit kärleksfull
            till galen av ilska.
          </note>
          <note>
            Jag fick inte göra någonting, inte träffa mina vänner eller min
            familj, inte gå ut och inte heller se på vilka tv-program jag
            ville, berättar kvinnan.
          </note>
          <note>
            Det blev bråk, och polisen har tidigare larmats till lägenheten.
            Och nu vräks hon . Hon säger: Det känns så orättvist. Jag har
            skrikit för att få hjälp. Ibland har jag släppt in honom för att
            han inte skulle stå i trapphuset och banka och störa grannarna.
          </note>
          <note>
            Våldsutsatta kvinnor som måste fly från hemmet med sina barn
            har ofta små chanser att omgående få nytt boende med eget kontrakt
            av kommunen. De är hänvisade till att bo på kvinnojouren. Kommunerna
            är enligt lag skyldiga att hjälpa våldsutsatta, men utan kvinnojourerna
            hade många kommuner inte klarat sitt uppdrag.
          </note>
          <note>
            Herr talman! Efter att riksdagen i ett tillkännagivande slagit
            fast att kvinnor och män som misshandlas i hemmet av en make eller
            sambo behöver ett starkare besittningsskydd utarbetade Justitiedepartementet
            en promemoria med förslag till ett stärkt besittningsskydd för
            hyresgäster och bostadsrättshavare som utsatts för brott eller
            någon liknande handling.
          </note>
          <note>
            Det känns oerhört meningsfullt att vi i Sveriges riksdag som
            lagstiftare kan fatta beslut i enighet som stärker utsatta personers
            besittningsskydd. Det är glädjande att regeringen har sett problematiken
            och agerat, så att vi nu är framme vid ett beslut om lagändringar
            som föreslås träda i kraft den 1 juli i år.
          </note>
          <note type="speaker">
            Anf. 138 JAN LINDHOLM (MP):
          </note>
          <note>
            Herr talman! Jag ber om ursäkt. Det var egentligen inte alls
            min mening att gå upp och tala i det här ärendet, men efter Roland
            Utbults anförande kan jag inte låta bli.
          </note>
          <note>
            Jag tycker att det är fantastiskt att allianssidan äntligen har
            tänkt till i den här frågan. En ledamot från Vänsterpartiet, Egon
            Frid, drev detta jättehårt under förra mandatperioden och fick
            bassning från er varenda gång. Då kan jag inte bara sitta och
            lyssna, utan då måste jag faktiskt gå upp i talarstolen och tala
            om att det här faktiskt inte är ert förslag.
          </note>
          <note>
            Det är jättebra att ni äntligen har insett hur viktigt detta
            är. Jag vill bara att det ska finnas i protokollet.
          </note>
          <note type="speaker">
            Anf. 139 MARIANNE BERG (V):
          </note>
          <note>
            Herr talman! Jag hade inte heller tänkt gå upp i den här debatten,
            men jag känner mig tvungen att göra det ändå.
          </note>
          <note>
            Roland Utbult, du talade precis som en vänsterpartist. Tack ska
            du ha!
          </note>
          <note>
            Det här förslaget kom faktiskt från oss från början, och jag
            är väldigt glad att Kristdemokraterna och hela Alliansen har ställt
            sig bakom det. När det gäller kvinnors rättigheter i andra frågor
            får vi inte gehör många gånger, men jag är glad att med det här
            förslaget kan kvinnorna få sitta i orubbat bo och stanna kvar
            efter att de har blivit våldsutsatta.
          </note>
          <note>
            Jag tackar dig, Roland Utbult, för att du lät som en sann vänsterpartist
            i ditt anförande.
          </note>
          <note>
            Överläggningen var härmed avslutad.
          </note>
          <note>
            10 § Fordonsrelaterade skulder
          </note>
          <note type="speaker">
            Anf. 140 HILLEVI LARSSON (S):
          </note>
          <note>
            Herr talman! Jag vill börja med att yrka bifall till reservation
            1.
          </note>
          <note>
            Bilmålvakter har blivit ett allt större problem. I Malmö, som
            jag kommer från, ägs så mycket som 10 procent av alla bilar av
            tio personer, eller ägs på papperet, för de tio personer som kallas
            bilmålvakter är egentligen inte de som är ägare till fordonen,
            utan det är andra personer som både äger och använder bilarna.
          </note>
          <note>
            Det handlar väldigt mycket om att komma undan avgifter och skatter
            av olika slag. Framför allt är det felparkeringsavgifter som man
            vill undvika. Det innebär att man kan felparkera hur många gånger
            som helst utan att man behöver betala. Böterna hamnar då hos de
            så kallade bilmålvakterna, och de har inga utmätbara tillgångar.
            De är skuldsatta. Därmed går det inte att driva in avgifter och
            skatter.
          </note>
          <note>
            Detta är ett växande problem. Vi kan se på utvecklingen just
            i Malmö. År 2007 betalades 79 procent av alla felparkeringsavgifter,
            och nu är siffran nere i 56 procent. Det är alltså hälften som
            betalas.
          </note>
          <note>
            När det gäller hur många bilar och vilka summor det handlar om
            är det 14 137 bilar som är registrerade på tio personer i Malmö
            vilka sammanlagt har skulder på 168 miljoner kronor, och det går
            inte att driva in dessa skulder som är kopplade till bilarna.
            På den värste bilmålvakten i Malmö är 1 929 bilar registrerade.
            Personen har en skuld på 44 miljoner kronor, och det går inte
            att få in felparkeringsavgifter, skatter och så vidare som är
            kopplade till de här bilarna. Det är ett enormt problem.
          </note>
          <note>
            Redan 2009 kom Transportstyrelsen och Kronofogdemyndigheten med
            ett förslag om hur vi skulle kunna komma åt detta växande problem.
            Tyvärr hände ingenting med förslagen. Sedan tillsattes en ny utredning,
            Vägtrafikregisterutredningen , och nu har det äntligen kommit
            förslag från regeringen.
          </note>
          <note>
            Vi tycker att förslagen är bra. Det handlar om att man kopplar
            obetalda avgifter och skatter direkt till fordonet och inte till
            den som på papperet är ägare. Därmed blir det lättare att både
            flytta fordonet och beslagta det. Förhoppningsvis blir det kännbart
            för bilens verkliga ägare som då inte kan använda sin bil längre
            som förut.
          </note>
          <note>
            Vi tycker ändå att det är synd att det har behövt dröja så länge.
            Det var ändå 2009 som förslagen kom. Under tiden har problemet
            bara vuxit. Tittar vi på Malmö är det 42 miljoner kronor i uteblivna
            parkeringsböter 2013. Det är mycket pengar som Malmö inte kan
            få in och som man inte kan använda till underhåll som behövs.
          </note>
          <note>
            Sedan har vi även en annan invändning. Det gäller att ett av
            de förslag som Transportstyrelsen och Kronofogdemyndigheten kom
            med 2009 inte finns med i regeringens förslag. Det förslaget handlade
            om att om det var en person som hade stora fordonsrelaterade skulder,
            det vill säga skulder för obetalda skatter och avgifter kopplade
            till fordonet, skulle man kunna vägra registrering för nya fordon.
          </note>
          <note>
            Då ska man dessutom komma ihåg att det ofta handlar om väldigt
            många fordon. Det kan vara hundratals fordon eller i extremfallet
            upp till tusen eller fler fordon. Att kunna stoppa antalet registreringar
            skulle vara en möjlighet att komma åt problemet.
          </note>
          <note>
            Utredningen från 2009 föreslog det och sade att det skulle vara
            försvårande för verksamheten. Vägtrafikregisterutredningen tycker
            också att är försvårande men ser andra nackdelar med förslaget.
            Regeringen och också utskottets majoritet landat i att nackdelarna
            överväger fördelarna.
          </note>
          <note>
            Det som är viktigt att komma ihåg är att det inte är första gången
            som vi politiskt försöker stoppa verksamheten. Det gjordes 2006.
            Då ville man öka möjligheten att beslagta fordon från Kronofogdemyndighetens
            sida, men det misslyckades. Den brottslighet som det handlar om
            lyckades hitta kryphål i systemet. Den har kunnat fortsätta, och
            problemet har bara ökat. Därför måste vi ligga steget före.
          </note>
          <note>
            Är detta försvårande för verksamheten måste vi införa det. Risken
            är annars att vi om ett antal år är tillbaka på ruta ett och att
            man kanske har hittat nya kryphål i systemet. Det sägs att man
            vill regelförenkla, och detta innebär ytterligare regler. Men
            jämför vi det med annan brottslighet skulle vi aldrig använda
            det argumentet att vi inte vill ha fler regler för att begränsa
            brottsligheten.
          </note>
          <note>
            Det är klart att det kostar med polisen och den verksamhet som
            finns för att jaga brottslingarna. Ändå används det argumentet
            på detta område. Det tycker vi är fel. Vi måste bekämpa denna
            brottslighet och kalla den vad det faktiskt är. Det är brott.
          </note>
          <note>
            Avslutningsvis vill vi att man ska ta bort undantagen när det
            gäller att registrera fordon på minderåriga barn. Möjligheten
            finns fortfarande kvar för motorfordon som barnen själva får framföra.
            Men det kan ändå till exempel leda till obetalda trafikförsäkringsavgifter
            som leder till att barnet blir skuldsatt på 18-årsdagen. Vi vill
            även minska den möjligheten att skuldsätta barn.
          </note>
          <note type="speaker">
            Anf. 141 MARKUS WIECHEL (SD):
          </note>
          <note>
            Herr talman! Jag vill börja med att yrka bifall till reservation
            1.
          </note>
          <note>
            Propositionen som regeringen har lämnat är i huvudsak bra. Det
            gör att vi äntligen kan stryka tidigare framlagda förslag av bland
            annat Sverigedemokraterna. Äntligen kommer förslagen för att stoppa
            något som inneburit stora problem att bli verklighet genom en
            ny lag.
          </note>
          <note>
            I korthet handlar lagen om att ge rätt att ta fordon i anspråk
            för betalning av fordringar på vissa skatter och avgifter. Syftet
            med lagen är dels att minska de restförda fordonsrelaterade skulderna
            till det allmänna, dels att minska incitamenten att använda sig
            av så kallade fordonsmålvakter. Det är ofta personer utan utmätbara
            tillgångar.
          </note>
          <note>
            Herr talman! Den civilrättslige ägaren och brukaren ska inte
            längre kunna undandra sig det betalningsansvar som följer av ett
            fordonsinnehav. Utöver att Kronofogdemyndigheten ska kunna ta
            ett fordon i anspråk som föranleder debitering av vissa fordonsrelaterade
            skatter och avgifter föreslås andra ändringar. Bland annat ska
            felparkerade fordon, vars registrerade ägare har sådana obetalda
            och förfallna skulder uppgående till visst belopp, få flyttas
            och fordonet ska inte behöva återlämnas till ägaren förrän alla
            dessa skulder och kostnader i samband med flytten är betalade.
          </note>
          <note>
            Jag behöver nog inte säga mer för att tydliggöra hur välkommet
            det är med dessa förändringar, men, herr talman, det räcker inte.
            Precis som Hillevi Larsson sade i sitt tidigare anförande finns
            det mer man kan göra.
          </note>
          <note>
            Problemen med fordonsmålvakter är omfattande. Även med dessa
            lagändringar kan problematiken fortskrida, om än lyckligtvis inte
            i samma omfattning. En person kan precis som tidigare stå som
            ägare till hundratals fordon utan att betala felparkeringsavgifter,
            trängselskatt eller fordonsskatt och dessutom sakna utmätbara
            tillgångar.
          </note>
          <note>
            Transportstyrelsen bör ges möjlighet att vägra registrering av
            ägare till ett fordon, om den nye ägaren sedan tidigare har obetalda
            fordonsrelaterade skulder på ett betydande belopp. Detta är ett
            förslag som lyfts fram i S- och SD-motionerna som vi Sverigedemokrater
            tillsammans med Vänsterpartiet och Socialdemokraterna stöder.
            Det backas upp av en i sammanhanget mycket viktig rapport från
            2009 från Transportstyrelsen och Kronofogdemyndigheten.
          </note>
          <note>
            Regeringen har dock valt att inte gå vidare med förslaget trots
            att bland annat Vägtrafikregisterutredningen också gjort bedömningen
            att det skulle ha en försvårande inverkan på verksamheten med
            fordonsmålvakter. Det jag funderar över är hur detta förhållandevis
            enkla förslag skulle kunna ha negativa konsekvenser som överstiger
            nyttan det gör. Det är uppenbart att det är märkligt att förslaget
            i sådana fall skulle få stöd av flertalet viktiga instanser.
          </note>
          <note>
            Avslutningsvis, herr talman, vill jag bara påpeka att det är
            mycket beklagligt att inte också Miljöpartiet tar problemen med
            fordonsmålvakter på allvar och inte ansluter sig till vår reservation
            för att fälla regeringens förslag.
          </note>
          <note type="speaker">
            Anf. 142 MARIANNE BERG (V):
          </note>
          <note>
            Herr talman! Man brukar här i kammaren säga för tids vinnande.
            Det hör vi ofta när det gäller reservationer. Men man kan också
            för tids vinnande hålla sitt anförande kort. Eftersom Vänsterpartiet
            är med på båda reservationerna i betänkandet när det gäller fordonsrelaterade
            skulder nöjer jag mig med att ställa mig bakom det som föregående
            talare har sagt och då speciellt Hillevi Larsson, eftersom vi
            kommer från samma stad, Malmö. Det hon sade om Malmö behöver jag
            heller inte upprepa. Jag yrkar därmed bifall till reservation
            nr 1.
          </note>
          <note type="speaker">
            Anf. 143 MARTA OBMINSKA (M):
          </note>
          <note>
            Herr talman! Jag brukar också fatta mig kort, men jag ska inte
            fatta mig riktigt så kort denna gång. Till att börja med yrkar
            jag bifall till utskottets förslag och avslag på reservationerna.
          </note>
          <note>
            I betänkandet behandlas regeringens proposition 2013/14:176 Fordonsrelaterade
            skulder , två motioner som har väckts med anledning av propositionen
            och sju motioner från den allmänna motionstiden år 2012 och 2013.
          </note>
          <note>
            Ett stort antal människor har fordonsrelaterade skulder till
            staten och kommunerna. Det handlar exempelvis om obetald fordonsskatt,
            trängselskatt och felparkeringsavgifter. Sammanlagt uppgick de
            fordonsrelaterade skulderna till nästan 1,9 miljarder kronor i
            december år 2013. De 100 personer som hade de största fordonsrelaterade
            skulderna var tillsammans skyldiga över 340 miljoner kronor.
          </note>
          <note>
            Som Hillevi Larsson nämnde är en fordonsmålvakt en person som
            inte har utmätbara tillgångar och som står som registrerad ägare
            av ett fordon, i stället för den verkliga ägaren och användaren
            av fordonet. Syftet är, som ni förstår, att den som faktiskt äger
            fordonet ska slippa det ekonomiska ansvaret som följer av att
            äga ett fordon.
          </note>
          <note>
            I exempelvis Malmö var fem personer registrerade ägare till 11
            000 bilar år 2012, enligt SVT. Tillsammans var dessa personer
            skyldiga 78 miljoner kronor bara i felparkeringsavgifter. Enligt
            färska siffror i dag från Kronofogdemyndigheten har vi i det län
            som jag kommer ifrån, Uppsala län, 6 000 personer som är skyldiga
            nästan 30 miljoner kronor.
          </note>
          <note>
            Det förekommer även att fordon anmäls som avställda och därmed
            är oförsäkrade men i praktiken används. Då kan det också uppkomma
            felparkeringsavgifter och trängselskatt.
          </note>
          <note>
            Alliansregeringen vill minska de fordonsrelaterade skulderna
            och incitamenten att använda fordonsmålvakter. Den 20 maj 2009
            inkom Transportstyrelsen och Kronofogdemyndigheten med en rapport
            med förslag till åtgärder för minskning av de fordonsrelaterade
            skulderna och incitamenten att använda fordonsmålvakter. Näringsdepartementet
            har vidareutvecklat Transportstyrelsens och Kronofogdemyndighetens
            förslag i promemorian Fordonsrelaterade skulder (Ds 2012:7).
          </note>
          <note>
            Regeringen beslutade den 9 juni 2011 att tillsätta en särskild
            utredare med uppdrag att föreslå bestämmelser om skatt och avgift
            vid användandet av vissa vägar. I slutbetänkandet föreslås att
            en bil inte ska få användas om infrastrukturavgift, trängselskatt,
            förseningsavgift eller tilläggsavgift inte betalas i rätt tid.
            Ett användningsförbud vid obetald trängselskatt och tilläggsavgift
            föreslogs även i Transportstyrelsens och Kronofogdemyndighetens
            rapport.
          </note>
          <note>
            Propositionen Fordonsrelaterade skulder innehåller förslag om
            att fordon som är belastade med skulder som obetald fordonsskatt,
            trängselskatt eller felparkeringsavgifter ska kunna flyttas och
            omhändertas. Fordonet ska inte behöva lämnas tillbaka till ägaren
            förrän alla skulder och kostnader i samband med flytten är betalade.
          </note>
          <note>
            Genom att det kommer att finnas en risk att man blir av med dessa
            fordon kommer det inte att vara lika attraktivt att använda dem.
            Dessutom kommer omhändertagandet av fordonet att förhindra uppkomsten
            av fler fordonsrelaterade skulder. Den nya lagen och de övriga
            författningsbestämmelserna föreslås träda i kraft den 1 juli 2014.
          </note>
          <note>
            Mina kolleger i utskottet nämnde de två reservationerna. När
            det gäller förslaget om vägran av registrering för fordonsägare
            med höga skulder har de flesta tunga remissinstanser varit mycket
            kritiska eller avstyrkt förslaget. Även den utredning som vi diskuterade
            tyckte att nackdelarna överväger. Det finns en risk för att man
            skulle få fram en rekrytering av nya fordonsmålvakter eftersom
            en fordonsmålvakt skulle ses som förbrukad när skulderna har blivit
            för höga. Det finns också en risk för att man skulle använda personuppgifter
            olovligt.
          </note>
          <note>
            När det gäller de minderåriga kom det till en lagändring 2006,
            som ni såg i våra dokument. Denna lagändring är undertecknad av
            Ulrica Messing, som var socialdemokratisk minister. Det förslag
            som ni lade fram var bra och täppte igen det mesta. I praktiken
            förstår jag faktiskt inte riktigt varför motionen om detta med
            minderåriga har väckts. Undantagen handlar mest om ungdomar som
            har rätt att köra med släpfordon och liknande.
          </note>
          <note type="speaker">
            Anf. 144 HILLEVI LARSSON (S) replik:
          </note>
          <note>
            Herr talman! Jag vill än en gång understryka att jag tycker att
            det är bra att det har kommit förslag nu, även om jag tycker att
            det har tagit alldeles för lång tid. När det gäller den utestående
            frågan om att man kan fortsätta att registrera fordon även om
            man har massor med fordon registrerade på sig och inte har betalat
            fordonsavgifterna för dem tycker jag ändå att det är synd att
            man inte har gått vidare med förslaget.
          </note>
          <note>
            Utredningen från 2009 skriver att detta är försvårande för verksamheten.
            Även vägtrafikregisterutredningen, som har kommit därefter, menar
            att det är försvårande för verksamheten även om man tycker att
            det finns andra nackdelar med förslaget när det gäller att det
            skapar ökade regler och vissa kostnader, bland annat. Utredningarna
            skriver ändå att det är försvårande. I utskottsbetänkandet skriver
            också majoriteten att det är försvårande för verksamheten.
          </note>
          <note>
            Detta måste vara ett tungt vägande argument. Vi trodde tidigare
            att problemet skulle lösas och att Kronofogdemyndigheten skulle
            kunna beslagta fordon. Men det har inte fungerat. Problemet har
            bara ökat under åren efter det att de nya reglerna kom till. Med
            tanke på det borde allt som är försvårande för denna verksamhet
            välkomnas även om det kan innebära vissa problem.
          </note>
          <note>
            Man brukar inte använda detta att brottslingarna finner nya vägar
            som argument när det gäller andra lagändringar för att komma åt
            brottslighet. Det kommer de alltid att göra, men vi måste jaga
            dem och om möjligt ligga steget före.
          </note>
          <note>
            När det gäller registrering av motorfordon på minderåriga är
            det ett problem att de riskerar att på 18-årsdagen inte kunna
            teckna abonnemang och så vidare.
          </note>
          <note type="speaker">
            Anf. 145 MARTA OBMINSKA (M) replik:
          </note>
          <note>
            Herr talman! Frågorna skulle absolut kunna vara försvårande.
            Men det som är allra mest försvårande, och det som jag tror kommer
            att hjälpa oss, är förslagen i propositionen.
          </note>
          <note>
            Som i alla sådana här frågor görs det en intresseavvägning. Direkt
            efter det stycke om försvårande omständigheter som Hillevi Larsson
            hänvisar till görs en intresseavvägning, där man anser att nackdelarna
            överväger fördelarna. Då handlar det mest om privatpersoner och
            näringsidkare.
          </note>
          <note>
            När det gäller försäljning av begagnade fordon handlar det mest
            om privatpersoner som säljer dem vidare. Det skulle också kunna
            finnas en risk – precis som utredningen säger och precis som det
            står i det som remissinstanserna tar fram – för att man skulle
            använda fordonsmålvakter ännu mer frekvent och att man skulle
            börja använda dem alternativt med ofrivilliga fordonsmålvakter
            och bara använda folks personuppgifter. Det skulle göra att registren
            inte längre skulle stämma. Jag tycker ändå inte att man ska förringa
            vikten av regelförenklingen och försäljningen både för privatpersoner
            och näringsidkare.
          </note>
          <note>
            När det gäller barn har också jag och även nämnd minister jobbat
            mycket med de här frågorna – att täppa till hålen när det handlar
            om skulder för barn och barn som växer upp och blir vuxna och
            har en massa skulder. När jag tittar närmare på lagen tror jag
            ändå inte riktigt att detta är det stora problemet. Jag tycker
            att den lagändring som ni initierade 2006 täpper till hålet ganska
            bra.
          </note>
          <note type="speaker">
            Anf. 146 HILLEVI LARSSON (S) replik:
          </note>
          <note>
            Herr talman! Låt oss börja med det som handlar om bilmålvakter.
            Problemet har vuxit, och därför tror jag att vi måste jaga dem
            från alla håll och kanter. Jag hoppas verkligen att du har rätt
            och att de förslag som nu kommer löser problemet.
          </note>
          <note>
            Jag tror dock att de kommer att hitta kryphål i systemet, för
            det har de gjort hittills. Jag tror att det handlar om att jaga
            dessa människor från alla håll och kanter. Om de skulle finna
            nya vägar får vi jaga dem där också. Jag tror att det handlar
            om en punktmarkering där man skärper reglerna överallt. Bara det
            att kunna minska antalet bilmålvakter eller det antal som har
            många fordon registrerade på sig är ändå ett hårt slag eftersom
            det handlar om att man kan ha hundratals eller till och med tusentals
            fordon registrerade på en person.
          </note>
          <note>
            Jag tror att det är få seriösa som kommer att drabbas av det
            här, för det räcker inte att man är skuldsatt. Man ska också ha
            många fordonsrelaterade skulder kopplade till de fordon som man
            äger på papperet. Därmed tror jag att man ändå skulle ringa in
            dem som missköter sig – både bilmålvakterna och, framför allt,
            fordonens verkliga ägare och användare.
          </note>
          <note>
            När det gäller barnen kan man göra en jämförelse med hur det
            var tidigare, då man registrerade skulder för foton i skolkataloger
            på barnet. Vid 18 års ålder var barnen skuldsatta upp över öronen
            med ränteavgifter som hade tickat på. Man kom fram till att även
            om detta framför allt berör barnen – det är kanske de som vill
            fotograferas – och inte deras föräldrar drabbas ändå barnet. Det
            är samma sak med motorfordon som barn själva kör. Det kanske är
            de som vill ha fordonet, men det blir ett alltför hårt slag att
            vara skuldsatt när man fyller 18 år. Förmyndaren borde därför
            registreras för ägarskap även för dessa fordon.
          </note>
          <note type="speaker">
            Anf. 147 MARTA OBMINSKA (M) replik:
          </note>
          <note>
            Herr talman! Jag börjar med det här med barnen. Jag tror att
            den lagändring som ni initierade 2006 täpper till de flesta frågor
            när det gäller barn. Undantagen rör underåriga som har förarbehörighet
            för fordon eller behörighet för släpfordon.
          </note>
          <note>
            Vi kan kanske titta närmare på detta senare, men jag tror att
            de förslag som regeringen lägger fram i propositionen är de som
            kommer att göra att vi får bukt med problemet i det stora hela.
            Det handlar just om detta att man kommer att kunna omhänderta
            och flytta fordon med fordonsrelaterade skulder och inte lämna
            tillbaka dem förrän ägaren har betalat tillbaka alla skulder och
            kostnader i samband med flytten.
          </note>
          <note type="speaker">
            Anf. 148 JAN LINDHOLM (MP):
          </note>
          <note>
            Herr talman! I civilutskottets betänkande 36 om fordonsrelaterade
            skulder har Miljöpartiet valt att inte lämna någon reservation
            eller haka på någon av de få reservationer som finns, trots att
            vår motion, som i princip blir genomförd i och med regeringens
            förslag, ändå har avslagits av allianspartierna. Man kan tycka
            att vi skulle reagera på det.
          </note>
          <note>
            Jag har sedan ett flertal år tillbaka skrivit motioner om problemet
            med fordonsrelaterade skulder och så kallade fordonsmålvakter.
            Därför har jag svårt att se det som något annat än en seger när
            regeringen nu äntligen föreslår nästan exakt det jag har motionerat
            om.
          </note>
          <note>
            Jag har genom åren som politiker lärt mig att man inte ska vara
            alltför tydlig och detaljerad i sina motioner för att få en positiv
            behandling. Det är ju viktigt att de som sitter vid makten har
            utrymme kvar för att ge förslaget sin egen prägel.
          </note>
          <note>
            Den detalj som jag i mina motioner inte har tagit upp men som
            regeringen har tillfört förslaget är reglerna runt kostnaderna
            som uppstår när kronofogden omhändertar fordonet. Jag tycker att
            regeringen har utvecklat mina förslag på ett mycket bra sätt.
          </note>
          <note>
            Jag är, till skillnad från några andra debattörer här, övertygad
            om att det här nya verktyget som kronofogden nu får kommer att
            vara effektivt och att verksamheten med fordonsmålvakter kommer
            att påverkas ordentligt. Förhoppningsvis innebär det även att
            de fordonsrelaterade skulderna minskar och att det blir betydligt
            enklare för samhället att driva in de här fordonsrelaterade skatterna
            och böterna. Mot den bakgrunden tillstyrker vi förslaget i betänkandet.
          </note>
          <note>
            Det som, herr talman, förmodligen gör att några höjer på ögonbrynen
            när de läser betänkandet är att det finns en reservation i betänkandet
            från de övriga tre partierna i opposition som Miljöpartiet har
            avstått från att ställa sig bakom. Vi har alltså inte medverkat
            till att ändra majoritetsförhållandena i utskottet i det här betänkandet.
            Det gäller den fråga som har väckts genom följdmotioner om att
            införa en möjlighet att vägra registrera fordonsmålvakter som
            ägare i fordonsregistret. Regeringen klarar sig alltså ifrån ett
            tillkännagivande från riksdagen den här gången. Det är inte på
            grund av det sedvanliga stödet från Sverigedemokraterna utan denna
            gång på grund av att Miljöpartiet alltså valt att inte ställa
            sig bakom reservationen, som har påpekats av tidigare talare.
          </note>
          <note>
            Varför väljer vi då att den här gången inte ge regeringen ett
            uppdrag enligt reservationen? Man kan argumentera på det sättet
            att det inte är särskilt meningsfullt att ge ett uppdrag till
            en regering som inte vill utföra det. Det har vi många exempel
            på från de senaste åren.
          </note>
          <note>
            Men, herr talman, huvudargumentet är mer pragmatiskt än så. Vi
            i Miljöpartiet gör helt enkelt bedömningen att den förändring
            som nu genomförs har mycket stora förutsättningar att verkligen
            bli effektiv. Vi utgår från att ett beslagtagande av själva brottsverktyget,
            alltså fordonet, kommer att bli mycket verkningsfullt. Den möjlighet
            att vägra registrering, som motionärerna och reservanterna föreslår,
            bedömer vi miljöpartister däremot skapar så pass många nya problem
            och osäkerheter att den i praktiken ger väsentligt mycket mer
            bekymmer än nytta. Vi är även tveksamma till om en sådan möjlighet
            att vägra registrering på något väsentligt sätt egentligen skulle
            påverka verksamheten med fordonsmålvakter.
          </note>
          <note>
            Visst är det så att förslaget inte är ett skarpt förslag, alltså
            någonting som ska genomföras, utan det ett förslag att utreda.
            Men även på den nivån har vi gjort bedömningen att förslaget behöver
            bearbetas betydligt mer innan det kan ligga till grund för att
            man ska ge ett tillkännagivande till regeringen.
          </note>
          <note>
            Vi försöker från Miljöpartiets sida generellt sett skriva motioner
            och väcka förslag som vi tycker är hyfsat genomtänkta och som
            kan genomföras utan alltför omfattande arbete. Det innebär naturligtvis
            inte att vi inte också ibland lägger fram förslag som behöver
            omfattande utredningar. Men i det här fallet menar vi att förslaget
            behöver utvecklas betydligt mer innan vi kan ge ett meningsfullt
            tillkännagivande till regeringen. Att låta regeringen utreda bristfälligt
            genomtänkta idéer kan leda till dålig lagstiftning, och det vill
            vi inte medverka till.
          </note>
          <note>
            Vi föreslår alltså att vi avvaktar effekterna av de förändringar
            som nu genomförs, eftersom vi tror att de kommer att vara effektiva.
            Om det i framtiden, om något eller några år, skulle visa sig att
            det behöver göras ytterligare saker är det inte säkert att det
            är det här som föreslås nu som i ett sådant läge kan ha effekt.
            Det är som Hillevi Larsson sade att brottslingarna hittar nya
            vägar, och då är det mycket möjligt att det är helt andra åtgärder
            än den som ni föreslår nu som skulle kunna påverka en sådan situation.
          </note>
          <note>
            Vi menar att man inte kan veta om just det här med nyregistrering
            av fordon på målvakter kan ha effekt i framtiden. Personligen
            tror jag snarare att det kan vara tvärtom. Det är ju inte fordonsmålvakterna
            som organiserar den här typen av kriminell verksamhet, utan det
            är helt andra människor som gör det. För dem är det troligen inte
            något större problem att hitta andra vägar runt det här. Jag tror
            alltså att vi ska tänka nytt i det läget.
          </note>
          <note>
            Tyvärr, även om avsikten från de partier som står bakom den reservationen
            naturligtvis är god, det kan jag inte säga något emot, är vår
            bedömning att förslaget faktiskt skapar rätt stora problem. Det
            kan i värsta fall få så långtgående negativa konsekvenser att
            det inte längre är möjligt för enskilda personer att köpa och
            sälja bilar sinsemellan utan att ett fordon måste passera en ackrediterad
            förmedlare för att det över huvud taget ska kunna blir en rättssäker
            ägarförändring. Vi tycker inte att det är rimligt att det ska
            kunna ställas så stora krav på en enskild person, i det här fallet
            ägaren av ett fordon, och att denne ska kunna överblicka den brist
            på rättsverkan som en sådan överlåtelse har när den eventuellt
            inte kommer att kunna registreras i fordonsregistret.
          </note>
          <note>
            Vi i Miljöpartiet är, som jag har påpekat, dessutom ganska övertygade
            om att de regler som nu genomförs kommer att få effekt. Att därför
            starta omfattande utredningar med mycket svåröverblickbara konsekvenser,
            som vi inte heller tror är särskilt relevanta, känns ganska oansvarigt.
          </note>
          <note>
            Om de kriminella verksamheter som syftar till att göra det möjligt
            för många brukare av fordon att använda dem utan att behöva betala
            fortkörningsböter, felparkeringsböter, trafikförsäkringar med
            mera hittar nya former när fordonen nu kan beslagtas tills skulderna
            är betalda menar vi alltså att det kanske inte alls är det som
            föreslås nu som kan bidra till att föra kampen mot den här sortens
            kriminalitet framåt. Vi tror att det är viktigt att då utgå från
            den erfarenhet som vi skaffar oss fram till dess. Vi tror helt
            enkelt att man jobbar mer effektivt med lagstiftning på det sättet.
          </note>
          <note type="speaker">
            Anf. 149 OLA JOHANSSON (C):
          </note>
          <note>
            Herr talman! Regeringen föreslår alltså en ny lag genom vilken
            fordon ska kunna tas i beslag för att utkräva fordringar på vissa
            skatter och avgifter. Centerpartiet välkomnar detta. Det här är
            någonting som vi har drivit väldigt länge.
          </note>
          <note>
            Syftet med lagen är att totalt sett minska de fordonsrelaterade
            skulderna i samhället och minska intresset hos dem som inte kan
            eller vill göra rätt för sig och använder sig av så kallade fordonsmålvakter.
            En fordonsmålvakt är en person som saknar utmätbara tillgångar
            och som inte normalt sett använder fordonet men som ändå står
            som registrerad ägare för det. Med hjälp av denna överskuldsatta
            person som ofta saknar en fast adress och ofta är missbrukare
            och utsatt kan den civilrättsliga ägaren, alltså den som använder
            sig av bilen eller motorcykeln, slippa ifrån det betalningsansvar
            som följer av fordonsinnehavet. Det kan röra sig om fordonsskatter,
            parkeringsböter, andra böter och i förekommande fall också trängselskatter.
          </note>
          <note>
            Man ska alltså hädanefter med hjälp av kronofogden kunna beslagta
            fordon för att de här skatterna och avgifterna inte har betalats
            in.
          </note>
          <note>
            Det föreslås också ändringar i lagen om flyttning av fordon,
            som innebär att fordon som står felparkerade, där den registrerade
            ägaren har sådana obetalda och förfallna skulder uppgående till
            en viss summa, ska kunna flyttas och inte behöva återlämnas vare
            sig till den registrerade ägaren eller till den civilrättslige
            ägaren förrän alla skulderna och kostnaderna i samband med flyttningen
            av fordonet är fullt ut betalade.
          </note>
          <note>
            Bestämmelsen i den nya lagen om rätt att ta fordon i anspråk
            för fordringar på vissa skatter och avgifter kommer att med all
            säkerhet betydligt försvåra för den fordonsägare som vill komma
            undan sitt betalningsansvar genom att låta någon annan stå registrerad
            som ägare till fordonet.
          </note>
          <note>
            Herr talman! Detta kommer att effektivisera och förenkla indrivningen
            av de fordonsrelaterade skulderna. Denna utökade möjlighet till
            flyttning och omhändertagande av ett fordon gör att det inte längre
            kommer att vara intressant att använda sig av ett fordon som är
            belastat med sådana skulder om det finns en risk att man blir
            av med fordonet nästa gång man bestämmer sig för att parkera det
            någonstans utan att betala och göra rätt för sig. Att man riskerar
            att bli av med fordonet betyder självklart att obetalda felparkeringsavgifter
            som hör till det aktuella fordonet inte längre kan uppkomma eftersom
            det, så att säga, har blivit långtidsparkerat hos kronofogden.
          </note>
          <note>
            Det är glädjande att regeringen efter lång och noggrann beredning
            lägger fram ett sådant förslag och att det i huvudsak råder full
            enighet om att det är ett bra förslag. Men i följdmotioner och
            reservationer från Socialdemokraterna, Vänsterpartiet och Sverigedemokraterna
            vill man lägga till att personer med omfattande fordonsrelaterade
            skulder ska kunna vägras att registreras som ägare till fordon
            och att riksdagen till regeringen tillkännager att regeringen
            ska återkomma med ett lagförslag som innebär förbud mot registrering
            av nya fordon om ägaren har omfattande skulder.
          </note>
          <note>
            Att införa en möjlighet att vägra registrering på den person
            som redan har visat att denne varken kan eller vill göra rätt
            för sig skulle nog till viss del minska problemet ytterligare.
            Men den verkligt verkningsfulla åtgärden, som Jan Lindholm väl
            beskrev, är att möjligheten att beslagta ett fordon införs.
          </note>
          <note>
            Hillevi Larsson menar att en fordonsmålvakt skulle vara förbrukad
            när de sammanlagda fordonsrelaterade skulderna överstiger ett
            visst belopp. Fler fordon skulle då inte kunna registreras med
            samma ägare, och det skulle kunna ha en ytterligare försvårande
            inverkan på själva verksamheten med fordonsmålvakter. Men för
            att det ska bli så krävs att jag som säljare av ett fordon, antingen
            det är privat eller i min egenskap av bilhandlare, i förväg eller
            i samband med att affären görs upp i bilhallen eller på min egen
            garageuppfart, har kontrollerat att den person som står framför
            mig är den som är ägare till fordonet, det vill säga om den personen
            som fordonet ska registreras på först och främst är den han utger
            sig för att vara och sedan, i nästa steg, om den personens skulder
            är i närheten av eller har överskridit gränsen där han inte ska
            kunna registreras som ägare. Om jag glömmer bort eller i stunden
            inte förmår mig till att undersöka detta, och försäljningen ändå
            sker till någon som inte kan registreras som ägare, kommer jag
            som säljare att stå där med pengarna i handen men ha kvar ansvaret
            för fordonet. Trots att fordonet är sålt och jag inte längre har
            någon kontroll över hur det används, var det finns eller vem som
            kört det, kommer parkeringsböter, fordonsskatter och andra avgifter
            att fortsätta att trilla in i min brevlåda. Till slut är det jag
            själv som står där med obetalda fordonsrelaterade skulder för
            ett fordon som jag inte har sett på flera år.
          </note>
          <note>
            Att vägra registrering av en fordonsägare med restförda fordonsrelaterade
            skulder på betydande belopp skulle kunna motverka problemet med
            obetalda fordonsrelaterade skulder något ytterligare och därmed
            också möjligheten att använda fordonsmålvakter, men problemet
            skulle inte lösas helt. I stället skulle det, som jag nämnde tidigare,
            försvåra för säljaren att lägga ansvaret på ägaren.
          </note>
          <note>
            Är det detta som ni som har reserverat er vill? Det kan också
            finnas en risk att rekryteringen av nya fordonsmålvakter skulle
            öka eftersom en fordonsmålvakt skulle vara förbrukad när de obetalda
            skulderna har passerat beloppsgränsen. Av samma skäl kan det också
            finnas en risk för att användningen av ofrivilliga fordonsmålvakter
            skulle öka, det vill säga, som jag uppfattar det, rena identitetskapningar
            där personuppgifter utan min vetskap skulle utnyttjas i anmälningar
            om ägarbyte. Jag skulle stå som registrerad ägare och betalningsansvarig
            för ett fordon som jag aldrig har sett eller ännu mindre har fått
            köra.
          </note>
          <note>
            Remissinstanserna är övertygade om att nackdelarna med förslaget
            om att förhindra registrering av bilar och motorcyklar på den
            som redan har fordonsrelaterade skulder över en viss summa överväger
            fördelarna. Man kommer inte heller fullt ut att komma åt problemet
            med fordonsmålvakter.
          </note>
          <note>
            Tack vare det förslag som vi nu har att ta ställning till kommer
            problemet med fordonsmålvakter att minska betydligt. Det är viktigt,
            inte minst för de utsatta personer som mer eller mindre av tvång
            försatts i en situation där de måste ta på sig sådana skulder.
          </note>
          <note>
            Med detta, herr talman, vill jag yrka bifall till förslaget i
            betänkandet och avslag på samtliga reservationer.
          </note>
          <note>
            Överläggningen var härmed avslutad.
          </note>
          <note>
            11 § Tidningen Riksdag &amp; Departement
          </note>
          <note type="speaker">
            Anf. 150 GUNVOR G ERICSON (MP):
          </note>
          <note>
            Herr talman! Det är märkligt att majoriteten i Sveriges riksdag
            med moderater och socialdemokrater i spetsen vill lägga ned tidningen
            Riksdag &amp; Departement. Den redaktionella och oberoende granskande
            tidningsredaktionen som riksdagen finansierar är en del av den
            demokratiska funktionen.
          </note>
          <note>
            Jag har varit med länge i processen. Faktum är att när vi har
            haft gruppledarmöten och möten i riksdagsstyrelsen har talmannen
            varit särskilt aktiv i frågan om att få bort tidningen. Jag kan
            verkligen inte förstå att man är så rädd för att ha kvar tidningen.
            Jag hade förstått om man hade velat ha en tydlig webbredaktion
            och det bara handlar om papperstidningen, men inte heller det
            är en framkomlig väg.
          </note>
          <note>
            Först sades det att det inte gick att sälja tidningen. Men eftersom
            det fanns intressenter lyckades Miljöpartiet få med sig de andra
            partierna att pröva en försäljning. Det är bra. Det gick så långt
            att vi tog in anbud. Men när gruppledarmötet skulle få information
            om frågan fick vi inte se anbuden – inte ens med avkodat underlag
            som är brukligt i upphandlingssammanhang på kommunal nivå.
          </note>
          <note>
            Jag har suttit i kommunal nämnd med upphandlingsfrågor, och jag
            har suttit i den parlamentariska Upphandlingsutredningen. Det
            är brukligt att man får ta del av anbud även om man inte kan se
            vem som har gett anbudet – just för att kunna göra en neutral
            bedömning. Inte ens det hade vi som underlag.
          </note>
          <note>
            Jag bad då att få ta del av underlagen till kommande möte i riksdagsstyrelsen.
            Men inte ens då redovisades anbuden. Ej heller togs kontakt med
            dem som hade lämnat anbud. Det är anmärkningsvärt.
          </note>
          <note>
            Hela processen har varit märklig. Några har haft en bestämd ambition
            att lägga ned redaktionen redan på förhand. Vi i Miljöpartiet
            beklagar verkligen det. Även om inte papperstidningen kan göras
            lönsam – om det hade varit syftet – hade en redaktion kunnat vara
            webbaserad eller tidningen hade kunna säljas till en fristående
            aktör.
          </note>
          <note>
            I debatten har förekommit att vi skulle skydda namnet Riksdag
            &amp; Departement. Men faktum är att det inte finns något skydd. Något
            sådant beslut har riksdagsstyrelsen inte fattat. I morgon dag
            skulle någon kunna starta en tidning med namnet Riksdag &amp; Departement.
          </note>
          <note>
            Att riksdagen har en granskande tidning är positivt. Det är en
            del av demokratin, som vi borde anse oss ha råd med. Precis som
            informationsverksamhet kostar kan granskande verksamhet också
            kosta. Skillnaden är det redaktionella bevakande uppdraget som
            en tidningsredaktion kan ha, vilket ej finns på riksdagens hemsida.
            Vi har i dag diskuterat frågan igen i riksdagsstyrelsen. Varje
            gång diskussionen har varit uppe har vi talat om alternativa kanaler
            för information.
          </note>
          <note>
            Kanske att det blir lite bättre på hemsidan. Det kommer att bli
            ett nyhetsbrev – ja, men det kan inte ersätta den redaktionella,
            granskande journalistiken. Det är helt olika saker.
          </note>
          <note>
            Tidningen fyller en funktion och är en bra informationskälla.
            Många politiker runt om i landet, tjänstemän och andra politiskt
            intresserade använder tidningen. Att ha granskande journalistik
            ska vi inte vara rädda för.
          </note>
          <note>
            Miljöpartiet yrkar avslag på att tidningen ska läggas ned. Därför
            yrkar jag bifall till de miljöpartireservationer som finns i betänkandet.
          </note>
          <note>
            Jag tycker att det hade varit klädsamt om vi hade haft ett alternativ
            klart innan man bestämde sig för att lägga ned tidningen, även
            om jag inte alls tycker att man ska göra det. Då hade vi åtminstone
            kunnat se till att vi hade haft en sådan process att alternativet
            var klart när vi fattar beslut. Men på grund av den process som
            har varit förstår jag att medarbetarna på tidningen i dag lämnar
            för andra jobb. Därmed ställs vi inför faktum att den läggs ned
            redan nu, innan det nya alternativet är klart. Jag beklagar verkligen
            det.
          </note>
          <note>
            Det här är egentligen en principiell fråga. Hur ser man på vem
            som ska granska och vem som ska göra det här? Visst hade vi kunnat
            ha en oberoende granskning utifrån. Och det sker på många bra
            sätt. Men Riksdag &amp; Departement är unik med sammanställningen
            över de beslut som vi fattar här i kammaren. Miljöpartiet tycker
            att det är värt att ha kvar det och att riksdagen också ska betala
            för det.
          </note>
          <note type="speaker">
            Anf. 151 MIA SYDOW MÖLLEBY (V):
          </note>
          <note>
            Herr talman! Jag kan instämma i mycket av det som Gunvor G Ericson
            anförde alldeles nyss. Vänsterpartiet vill inte heller att tidningen
            Riksdag &amp; Departement läggs ned. Däremot står vi inte bakom att
            den skulle säljas eller så i det fall riksdagen inte skulle ha
            den. Vi menar att vi behöver ha en tidning som ges ut av riksdagen
            på det sätt som Riksdag &amp; Departement gör.
          </note>
          <note>
            Man kan absolut diskutera behovet av att utveckla tidningen,
            att utveckla webbplatsen och fundera på om en papperstidning alltid
            är det bästa, men vi ser också behovet av det redaktionella materialet.
            Vi menar också att om man inte är nöjd med det som tidningen gör,
            alltså att den till exempel är för dyr att trycka i förhållande
            till vad man får ut av den, bör man utveckla tidningen snarare
            än att avveckla den.
          </note>
          <note>
            I den redaktionella policyn anges bl.a. att tidningen är en facktidning
            som skildrar den politiska processen och som utifrån grundläggande
            demokratiska värderingar ska engagera läsarna och stimulera dem
            att följa beslutsfattandet i riksdagen, regeringen och EU. Det
            är unikt för den här tidningen att man faktiskt bevakar såväl
            riksdagen och departementen som vad som händer i EU. Det går att
            läsa tidningen och också förstå sammanhangen bra, hur ärenden
            hanteras och hur beslutsprocesser i Sverige ser ut. I andra sammanhang
            diskuterar vi många gånger behovet av att utveckla demokratin,
            att se till att människor röstar och att folk ska känna sig delaktiga
            i det som händer i samhället. Då är det faktiskt väldigt viktigt
            att ha en facktidning som har den här speciella inriktningen och
            profilen.
          </note>
          <note>
            Gemene man läser förstås inte Riksdag &amp; Departement. Men många
            andra gör det, och frågor som lyfts upp där kommer sedan in i
            andra medier. Andra tidningsredaktioner är en väldigt viktig måltavla
            för tidningen Riksdag &amp; Departement. Därför tycker vi att det
            är olyckligt att tidningen läggs ned.
          </note>
          <note>
            Ekonomiska argument har lyfts fram ibland, och det är i det stora
            sammanhanget ganska lite pengar om man tänker på vilken demokratisk
            utväxling man får av det här.
          </note>
          <note>
            Innan jag fick det här uppdraget och hamnade i riksdagen 2010
            var jag ersättare i riksdagen. Under den tiden fick jag tidningen
            Riksdag &amp; Departement, och jag vet att många får väldigt mycket
            information den vägen. Det var ett alldeles utmärkt sätt för oss
            – det kunde vara möjligt att vi skulle hoppa in här om någon blev
            sjuk – att hålla oss ajour med vad som hände. Jag märkte också
            att det var en tidning som hade mycket genomslag i kommuner och
            i landsting, som också ska hantera och försvara den demokratiska
            processen och vårt demokratiska system.
          </note>
          <note>
            Det är en mycket viktigare tidning än man kan tro om man bara
            tittar på antalet prenumeranter. Läsarna är också många fler.
            Det finns också med i de underlag som har varit uppe i riksdagsstyrelsen.
          </note>
          <note>
            Summa summarum: Jag yrkar bifall till den reservation som jag
            står med på, det vill säga reservation nr 1.
          </note>
          <note>
            Anf. 152 HELENE PETERSSON i Stockaryd (S):
          </note>
          <note>
            Herr talman! Jag vill börja med att säga att Riksdag &amp; Departement
            är en bra och upplysande tidning. Det har varit många och långa
            diskussioner om tidningens framtid inom vårt parti. Vi har under
            åren sett att antalet som läser, även om det är betydligt fler
            än de som prenumererar, har minskat. Vi har också sett att kommuner
            väljer att inte prenumerera för sina förtroendevalda. Prenumerantstocken
            har gått ned ganska avsevärt.
          </note>
          <note>
            Dagens teknik ger många andra möjligheter att ta del av vad som
            händer i riksdagen, i regeringen och i EU. Fördelen med tidningen
            har varit att den har samlat alla upplysningar och händelser på
            ett och samma ställe. Men i dag är våra medborgare väldigt hemma
            på att söka information, och man nöjer sig inte med att ta del
            av det på ett ställe. Man söker och läser på olika ställen.
          </note>
          <note>
            Herr talman! När tidningen startade uttryckte KU bland annat
            att det otvivelaktigt fanns ett behov av fortlöpande och mer fyllig
            information om riksdagen och dess verksamhet än vad som gavs och
            kunde fås på annat håll. I dag har vi en annan möjlighet att fylla
            detta behov via internet, hemsidor, andra webbplatser och andra
            medier.
          </note>
          <note>
            Det var dock inte utan vånda som vi från Socialdemokraterna tog
            beslutet att ställa oss bakom en nedläggning av tidningen. Under
            alla mina år i riksdagen – det börjar bli ganska många nu – har
            jag, på alla sätt jag har kunnat, värnat om mångfald bland medier
            och arbetat för att skapa större möjligheter och förutsättningar
            för tidningar att starta och öka i volym. Att nu vara med och
            ta beslut om nedläggning av vår egen tidning känns inte riktigt
            bra, men ibland hinner verkligheten i fatt.
          </note>
          <note>
            Den viktigaste frågan blev att ställa sig: Hur ska så många som
            möjligt, på ett lättförståeligt sätt, få veta vad som händer i
            riksdagen och i EU? Efter mycket diskussioner, mycket påtryckningar
            på arbetsgruppen och mycket information i konstitutionsutskottet
            tror vi att riksdagen.se kan fylla denna funktion om mer redaktionell
            bearbetning av texterna sker och om riksdagen.se ger ut ett redaktionellt
            nyhetsbrev, förbättrar sökfunktion och gör andra förändringar
            som man har aviserat och som underlättar att hitta relevant information.
            Det räcker inte, som det har varit innan, med en rubrik och en
            länk till utskottets betänkande.
          </note>
          <note>
            I utskottets utlåtande har vi också tagit upp frågan om arkivering.
            Det är många som forskar i demokrati och politiska beslutsprocesser
            som har haft god hjälp av tidningens arkiv. Det är viktigt att
            den frågan får en lösning.
          </note>
          <note>
            Vi tycker också att Riksdagsförvaltningen bör överväga frågan
            om att söka utgivningsbevis för hemsidan. Det ger ett starkare
            skydd och möjligheten att ha en självständig publicistisk ställning
            inom ramen för uppdraget.
          </note>
          <note>
            Herr talman! Tidningen Riksdag &amp; Departement har i tio år haft
            en redaktionell policy som fastställdes av riksdagsstyrelsen.
            Tidningen ska svara för den samlade informationen om den statliga
            politiska beslutsprocessen i Sverige. Det är huvuduppdraget. I
            den redaktionella policyn anges bland annat att tidningen ska
            vara partipolitiskt neutral och ha en självständig publicistisk
            ställning inom ramen för sitt uppdrag och sin redaktionella policy.
            Innehållet ska vara opartiskt, sakligt, relevant, korrekt och
            icke-kommenterande. Det är alltså egentligen allt som en hemsida
            oftast är i dag.
          </note>
          <note>
            Vi kan se en komplikation med att ha en självständig publicistisk
            tidning utan ett granskande, analyserande och icke-kommenterande
            uppdrag men också att ha journalister som begränsas, enligt min
            mening, i sitt journalistiska granskande uppdrag och som får sin
            lön av den som de är satta att rapportera om.
          </note>
          <note>
            Vad allmänheten och medborgarna i dag behöver mer av är tidningar
            som granskar, analyserar och följer upp de beslut som riksdagen
            och EU-parlamentet fattar och som ser vad besluten får för konsekvenser.
            Jag hoppas att någon annan tidning kan fylla det eventuella tomrum
            som uppstår efter Riksdag &amp; Departement och kan använda sin publicistiska
            frihet till att följa vad som sker i riksdagen. Det är många medier
            som gör det redan i dag, men enligt min uppfattning behöver vi
            många fler även om de inte kan använda sig av namnet Riksdag &amp;
            Departement. Som Gunvor G Ericson sade har vi inte, när vi lämnat
            ifrån oss tidningen, något servitut på den.
          </note>
          <note>
            Från Socialdemokraterna tog vi ställning för att inte sälja tidningen,
            bland annat på grund av den starka anknytning till riksdagen som
            namnet har. Enligt de utredningar vi fått fanns det många frågor
            som skulle ha krävt en lösning, exempelvis gällande den ekonomiska
            övergången. Jag tror inte alls att det var tal om att ekonomin
            satte käppar i hjulet. Vi har inte fört någon diskussion om att
            nedläggningen skulle vara en ekonomisk fråga.
          </note>
          <note>
            Däremot är det fråga om rättigheter och om personal, att säkra
            den fortsatta utgivningen om vi skulle sälja tidningen. Det skulle
            också handla om villkor i överlåtelseavtalet vad gäller tidningens
            omfattning och inriktning. Vi skulle vara tvungna att noga överväga
            vilka krav vi faktiskt kunde ställa för att säkerställa att namnet
            inte används på ett olämpligt sätt. I diskussionen om dessa överväganden
            fann vi att försäljning inte var ett bra alternativ. Men jag håller
            med Gunvor G Ericson om att det hade varit bra om alternativet
            på riksdagen.se hade varit på plats fullt ut.
          </note>
          <note>
            Herr talman! Det är inget roligt beslut att lägga ned en tidning,
            men jag tror att det kan bli bra med en väl utbyggd webbplats.
            Med det yrkar jag bifall till utskottets ställningstagande och
            avslag på motionerna.
          </note>
          <note type="speaker">
            Anf. 153 GUNVOR G ERICSON (MP) replik:
          </note>
          <note>
            Herr talman! I konstitutionsutskottets betänkande står det att
            det kan diskuteras om inte en ansökan om utgivningsbevis för riksdagens
            webbplats bör ges in till berörd myndighet. Det är också enligt
            utskottet angeläget att klargöra hur frågan om arkivering av informationen
            på webbplatsen ska lösas. Vad jag har förstått kommer Riksdagsförvaltningen
            inte att utse någon ansvarig utgivare utan anser att det bör fungera
            som det gör i dag med hemsidan. På vilket sätt anser Socialdemokraterna
            att det som KU:s majoritet skriver i betänkandet om utgivningsbevis
            har tillgodosetts?
          </note>
          <note>
            Som jag sade i mitt anförande är inte namnet Riksdag &amp; Departement
            skyddat. Det innebär att egentligen vem som helst kan starta en
            tidning i morgon och använda sig av det namnet. Hade det inte
            varit bättre att i ordnade former se till att någon drev vidare
            tidningen?
          </note>
          <note>
            Anf. 154 HELENE PETERSSON i Stockaryd (S) replik:
          </note>
          <note>
            Herr talman! Att vi inte skrev skarpare i förslaget från KU beror
            på att frågan som vi arbetade med var om vi skulle lägga ned tidningen
            eller inte. Vi ansåg inte att vi i det läget kunde gå in och tala
            om vad som skulle hända med riksdagen.se. Däremot har vi haft
            bra diskussioner med riksdagsdirektören. Vi har kunnat framföra
            våra synpunkter. Vi har fått ett fullvärdigt underlag, tycker
            jag, där man presenterat de förstudier och rapporter som gjorts
            liksom de tankegångar man haft.
          </note>
          <note>
            Sedan har vi fört diskussioner med vår representant i arbetsgruppen
            och då varit överens om att vi från vår sida ville försöka lyfta
            upp och driva frågan om ansvarig utgivare. Hur ställningstagandet
            därefter blivit i riksdagsstyrelsen och i gruppledarkretsen kanske
            Gunvor G Ericson vet bättre än jag. Vi tyckte att det var viktigt,
            och vår representant i arbetsgruppen har också fört fram det.
            Jag ser kanske inte att frågan slutgiltigt är avgjord.
          </note>
          <note type="speaker">
            Anf. 155 GUNVOR G ERICSON (MP) replik:
          </note>
          <note>
            Herr talman! Jo, det är nog så att om vi fattar beslutet i dag
            kommer vi att ha en hemsida med ett nyhetsbrev, men det kommer
            inte att finnas en publicistisk verksamhet så som det var när
            det fanns en redaktion. För att det skulle ha blivit en lösning
            med ansvarig utgivare och redaktion hade vi i så fall fått ha
            en webbredaktion, men det alternativet har ingen drivit. Vi förde
            fram det som en möjlighet, liksom vi sade att det var möjligt
            att sälja tidningen.
          </note>
          <note>
            Jag beklagar verkligen att man inte har värnat den typen av journalistisk
            granskning. Jag tror inte att andra medier bara kan plocka upp
            den handske som nu tappas. Jag anser att det finns skäl att i
            framtiden överväga möjligheten av en webb som fungerar på ett
            redaktionsmässigt sätt, och jag hoppas att ni från Socialdemokraterna
            vill utveckla den granskande journalistiken vad gäller riksdagen.
          </note>
          <note>
            Anf. 156 HELENE PETERSSON i Stockaryd (S) replik:
          </note>
          <note>
            Herr talman! Gunvor G Ericson säger hela tiden granskande journalistik.
            När jag läst alla de förbehåll som tidningen haft under åren har
            jag sett att de inte har haft något granskande uppdrag. De har
            haft en icke-kommenterande funktion. Uppdraget har varit att på
            ett samlat sätt sprida information om den statliga politiska beslutsprocessen
            i Sverige. Det är alltså ett informationsuppdrag, inte ett granskande
            uppdrag, inte ett kommenterande eller analyserande uppdrag. Den
            varan tycker jag att vi verkligen behöver mer av i Sverige. Information
            kan man både skapa och få på annat sätt.
          </note>
          <note>
            Jag håller med om att när man har en ansvarig utgivare och ett
            utgivningsbevis för en hemsida har den som är ansvarig utgivare
            mycket större möjligheter, mycket större frihet. Men då får man
            se över också det uppdraget. Kombinationen med en ansvarig utgivare
            har egentligen inneburit att de varit väldigt bakbundna.
          </note>
          <note type="speaker">
            Anf. 157 CECILIA BRINCK (M):
          </note>
          <note>
            Herr talman! Under de knappt 40 år som Från riksdag och departement,
            som tidningen från början hette, existerat i dess nuvarande form
            har den fyllt en utomordentligt viktig funktion. Det fanns en
            publikation även tidigare. Den gavs ut av Finansdepartementet
            och hette Departementsnytt. Riksdag &amp; Departement har berättat
            om och kommenterat vad som har hänt och vad som varit på gång
            i riksdag och regering. Den har förmedlat viktiga personnyheter,
            och så småningom kom uppdraget att utvidgas med bevakning av EU
            och lagstiftningsprocessen där.
          </note>
          <note>
            Allt detta är fortfarande viktiga bevakningsområden, det är vi
            helt överens om, och det är inte det frågan gäller. Det är bara
            det att på dessa 40 år har landskapet runt om Riksdag &amp; Departement
            förändrats dramatiskt, inte minst medielandskapet.
          </note>
          <note>
            Herr talman! Låt mig i all korthet påminna kammaren om hur medielandskapet
            i Sverige såg ut 1975/76, när tidningen började ges ut. Vi hade
            två statliga tv-kanaler. Jag kommer från Skåne, så vi hade tre,
            för vi hade även en statlig dansk kanal som sände tecknad film
            en gång i veckan, inte bara på julafton som svensk tv gjorde.
            Vi hade tre statliga radiokanaler – en där det pratades, en där
            det spelades allvarlig musik och en där man samlade allt det andra.
          </note>
          <note>
            Vi hade ett stort antal dagstidningar – ovanligt stort per capita;
            det har vi för övrigt fortfarande. De hade politisk färg från
            höger till vänster och var ofta inte bara politiska på åsiktsplats
            utan också på nyhetsplats. Vi hade magasin av olika slag med glesare
            utgivning, vecko- eller månadsutgivning. Somliga av dem hade något
            slags samhällsbevakande inriktning, men de flesta hade det inte.
            Ja, vi hade kortvågsradio också. Några sysslade med sådant.
          </note>
          <note>
            Vi hade ingen fristående radio och ingen fristående tv, närradiosändningar
            kom i gång i liten skala mot slutet av 70-talet, och internet
            var inte ens en glimt i Al Gores öga vid den tiden. Det är svårt
            att med några få ord beskriva vilken revolution som skett på medieområdet
            sedan dess, så det tänker jag inte ens försöka göra, men jag konstaterar
            att där det för 40 år sedan fanns två, tre, fyra nyhetskällor
            finns det i dag tusentals. Där dagens nyhet för 40 år sedan verkligen
            var dagens nyhet, till dess att nästa dags tidning kom ut, har
            vi nu nyhetssajter, bloggar och sociala medier som uppdateras
            hela tiden.
          </note>
          <note>
            Vi har tillgång till nyheter från en oändlig mångfald av källor,
            och vi har tillgång till dem hela tiden. Skillnaden mellan dagens
            situation och 70-talets är obeskrivligt stor. Det betyder även
            att informationen från riksdag och departement är mycket mer omfattande
            än tidigare och att den är mer lättillgänglig.
          </note>
          <note>
            Men, frågar man sig, har då inte Riksdagsförvaltningen – precis
            som vilken annan organisation som helst – ett ansvar för att upplysa
            om vad som händer i huset? Jo, det är fullständigt självklart.
            Det är ingen som har ifrågasatt det. I den kommunikationsstrategi
            som Riksdagsförvaltningen tagit fram och arbetar efter görs detta
            väldigt tydligt: Riksdagsförvaltningen ska aktivt arbeta för en
            ökad tillgänglighet till och insyn i riksdagens och Riksdagsförvaltningens
            arbete och beslut. Informationen ska vara öppen, trovärdig, begriplig,
            användbar, planerad och tillgänglig. Målen för den externa kommunikationen
            är att bidra till ett högt förtroende för Sveriges riksdag som
            institution, att främja insynen i riksdagens arbete och beslut
            och att öka intresset för och kunskapen om riksdagens arbete och
            beslut. Kommunikationsstrategin kompletteras av olika riktlinjer
            och andra vägledande dokument.
          </note>
          <note>
            Kan man då överlåta den här informationen helt till externa nyhetsförmedlare?
            Nej, och det är inte heller det som är meningen. Det är bara det
            att informationsinsatserna inte längre kommer att ske genom en
            av riksdagen utgiven papperstidning.
          </note>
          <note>
            Skälen till detta är delvis ekonomiska – men bara delvis. Riksdag
            &amp; Departement är en dyr historia. Kostnaderna ökar och intäkterna
            minskar, precis som fallet är för nästan alla papperstidningar
            i landet. Detta illustrerades så sent som i dag när Schibsteds
            senaste siffror publicerades. Som alla som använder skattepengar
            måste vi hela tiden fundera på om vår användning av dem är den
            allra bästa.
          </note>
          <note>
            Det finns dessutom – och det är egentligen viktigare här – en
            paradox i det faktum att riksdagen själv är uppdrags- och arbetsgivare
            för en tidning som inte bara har ett informationssyfte utan också
            har tagit på sig ytterligare en uppgift, nämligen att granska
            och analysera. Vi menar att den sortens fördjupad granskning nog
            inte bör betalas och arrangeras av den som ska granskas.
          </note>
          <note>
            Herr talman! Riksdagsförvaltningen arbetar just nu med att utveckla
            sin webbplats för att bereda plats för väldigt mycket av det som
            hittills rymts i Riksdag &amp; Departement. I det arbetet ingår att
            stärka det redaktionella arbetet, även om det inte kommer att
            få samma omfattning som det redaktionella materialet haft i Riksdag
            &amp; Departement.
          </note>
          <note>
            Konstitutionsutskottets uppgift har här inte varit att organisera
            riksdagens informationsverksamhet. Konstitutionsutskottets uppgift
            i detta sammanhang har varit att säga ja eller nej till försäljning
            respektive nedläggning av Riksdag &amp; Departement. Vi hade mycket
            väl kunnat tänka oss en försäljning. Av olika skäl gick inte det.
            De flesta av de skälen är sådana att vi inte kan tala om dem,
            eftersom det finns sekretessbelagda uppgifter. Det fungerade inte,
            och därför menar vi att det enda rimliga alternativet är nedläggning
            och sedan uppbyggnad av en ny och fungerande informationsverksamhet.
          </note>
          <note>
            Precis som Helene Petersson gjorde nyss vill jag påminna om de
            två medskick – det heter ju så nu för tiden – som finns i betänkandet.
            Det ena rör frågan om utgivningsbevis och ansvarig utgivare, som
            vi tycker att man bör fundera över. Det andra handlar om den viktiga
            arkivfrågan, som måste lösas. Det måste finnas en funktion där
            gammalt material arkiveras, så att det fortfarande är lättillgängligt.
          </note>
          <note>
            Herr talman! Jag yrkar bifall till utskottets förslag och avslag
            på motionerna.
          </note>
          <note type="speaker">
            Anf. 158 GUNVOR G ERICSON (MP) replik:
          </note>
          <note>
            Herr talman! Vi har nu hört att det finns medskick om hur man
            ska organisera detta när man lägger ned tidningen och att KU har
            haft i uppdrag att säga ja eller nej till försäljning respektive
            nedläggning. Men varför är då en webbtidning ett sämre alternativ
            än att lägga ned tidningen? Har man diskuterat detta inom Moderaterna?
          </note>
          <note>
            Jag ställde samma fråga till Socialdemokraterna tidigare: På
            vilket sätt anser ni inom Moderaterna att man har tillgodosett
            de medskick som gjorts när man tar ställning till att lägga ned
            tidningen? Förutsättningen för att lägga ned den är att medskicken
            ska fungera, däribland detta med arkivplatsen, som Cecilia Brinck
            nämnde i sitt anförande.
          </note>
          <note type="speaker">
            Anf. 159 CECILIA BRINCK (M) replik:
          </note>
          <note>
            Herr talman! Som jag sade har vårt uppdrag varit att ta ställning
            till förslaget om nedläggning. Vårt uppdrag har inte varit att
            tala om för Riksdagsförvaltningen hur informationen ska organiseras.
          </note>
          <note>
            Vi kan i detta sammanhang komma med förslag på saker som vi tycker
            bör finnas med i processen, men det är inte vår sak att avgöra
            hur detta ska skötas. Vi tycker att det vore bra – och där är
            utskottet enigt – med utgivningsbevis och ansvarig utgivare. Det
            säger vi också. Vi tycker att arkiveringsfunktionerna är viktiga
            och måste fungera. Det säger vi också i betänkandet.
          </note>
          <note>
            Hur Riksdagsförvaltningen sedan kommer att organisera informationsverksamheten
            är inte vår sak att ta ställning till. Det pågår ett arbete med
            att utveckla riksdagens webbplats. Det har kommit mycket långt,
            enligt den information vi har fått. Jag vill inte förutskicka
            hur det kommer att se ut. Det tror jag inte att Gunvor G Ericson
            kan göra heller. Men precis som Helene Petersson sade nyss hyser
            vi stort förtroende för riksdagens och Riksdagsförvaltningens
            förmåga att fortsätta med en informationsverksamhet med hög kvalitet
            och hög integritet.
          </note>
          <note type="speaker">
            Anf. 160 GUNVOR G ERICSON (MP) replik:
          </note>
          <note>
            Herr talman! Jag tackar för det svaret. Men den principiella
            frågan handlar om hur man ser på uppdraget. Vi har en tidning
            som är välfungerande. Det vi gör nu är att lägga ned den tidningen
            innan vi har ett alternativ på plats.
          </note>
          <note>
            I framtiden kanske man skulle kunna ompröva frågan om att ha
            en webbtidning. Men det är inte samma sak som att ha en informationskanal
            med nyhetsbrev. Även i valet av vad som ska finnas med i nyhetstidningen
            blir det någon form av publicistiskt val. Men det är inte samma
            sak som att ha en granskande och analyserande redaktion.
          </note>
          <note>
            Vi har också haft ett väldigt stort värde i att ha samlad information
            i detta mediebrus. Ja, medielandskapet ser verkligen annorlunda
            ut. Riksdag &amp; Departement har fyllt en viktig funktion. Där har
            man haft nyheterna samlade. Därför har tidningen haft ett väldigt
            stort värde. Det kommer nog inte riksdagens hemsida att kunna
            klara vad gäller EU-information kopplat till de nyheter som funnits
            i tidningen.
          </note>
          <note>
            Jag beklagar verkligen att vi inte kunde enas om en försäljning
            alternativt en webbtidning. Jag hoppas att Moderaterna är beredda
            att ompröva sitt beslut för att senare kunna tänka sig att göra
            en webbtidning. Är det möjligt att man kommer att pröva det inom
            Moderaterna?
          </note>
          <note type="speaker">
            Anf. 161 CECILIA BRINCK (M) replik:
          </note>
          <note>
            Herr talman! Den frågan tror jag inte att Gunvor G Ericson ens
            föreställer sig att jag ska kunna svara på.
          </note>
          <note>
            Jag finner på sätt och vis den nostalgiska omfamningen av en
            papperstidning lite rörande. Är det plattformen och formatet som
            är det viktiga? Är det inte snarare innehållet som är viktigt?
            Är det väsentliga det faktum att den ges som papperstidning eller
            webbtidning, snarare än det som finns i den? Jag föreställer mig
            att Gunvor G Ericson menar en webbtidning som ser ut ungefär som
            papperstidningen, för det är det vi brukar mena när vi talar om
            webbtidningar.
          </note>
          <note>
            Som Helene Petersson nyss sade finns det i Riksdag &amp; Departements
            uppdrag egentligen inte någonting som tydligt säger att man har
            ett ansvar för analys och fördjupning, utan det handlar om information.
            Sedan kan vi tycka att det är bra att man har fördjupat detta
            uppdrag och att man har haft redaktionella ambitioner utöver ren
            informationsspridning. Men faktum är att man kan fylla de funktionerna
            på annat sätt. Jag är lite bekymrad över föreställningen att detta
            inte går att lösa på en webbsida. De allra flesta stora myndigheter,
            organisationer och företag löser sina informationsbehov på ett
            utomordentligt sätt utan att ge ut papperstidningar. Jag har väldigt
            svårt att se att inte Sveriges riksdag skulle kunna göra samma
            sak.
          </note>
          <note type="speaker">
            Anf. 162 GUNNAR ANDRÉN (FP):
          </note>
          <note>
            Herr talman! Vilken informationsverksamhet ska ett parlament
            ha när det gäller den egna verksamheten? Det är den grundläggande
            frågan, som vi har att ta ställning till just nu. Kan ett parlament
            ge ut en daglig tidning eller en veckotidning? Ja, det kan man
            besluta om. Kan man ha andra former än tryckta medier? En gammal
            tidningsgubbe som jag rörs nästan till tårar över att papperstidningen
            nu är väldigt populär. Det var inte bara så när Arbetet en gång
            i tiden fanns. Man kunde både läsa den och slå in fisk i den.
            Det var ett starkt argument.
          </note>
          <note>
            Men, herr talman, att ett parlament ger ut en egen tidning som
            innehåller information – och plattformen, som Cecilia Brinck säger,
            är inte det viktiga – är naturligt. Det är en del av ett viktigt
            uppdrag att vi ska informera från parlamentet om demokratins olika
            delar. Det är en viktig uppgift.
          </note>
          <note>
            Men sedan kommer frågan om det redaktionella programmet. Ska
            det också innefatta reportage, begränsningar i reportage och så
            vidare? Står detta i överensstämmelse med grundlagen, där ansvarig
            utgivare ensam tar ställning till vilket innehåll en tidning ska
            ha? Detta är inte löst och har inte varit löst för denna tidning,
            liksom inte heller för många facktidningar eller fackliga tidningar
            och så vidare. De här frågorna står ofta i konflikt med varandra.
            Ägaren förväntar sig en viss form av information.
          </note>
          <note>
            Jag har viss erfarenhet från pressen. Jag har till och med varit
            med och lagt ned Pressens Tidning en gång i tiden och räddat andra
            tidningar, till och med i Södermanland, från nedläggning i andra
            sammanhang.
          </note>
          <note>
            I Sverige finns det för närvarande en god tillgång till information
            om politiken. Dagens Politik finns inte längre. Däremot finns
            tidningen Fokus. Vi har de politiska partierna. Jag har varit
            chefredaktör för Nu – det liberala nyhetsmagasinet. Vi har Aktuellt
            i politiken och Miljömagasinet, som jag samarbetade mycket med
            en gång i tiden. Och vi har Kristdemokraten. Det har varit lite
            sämre med Centerpartiet och Moderaterna, som inte har haft motsvarigheter
            till dessa.
          </note>
          <note>
            Man kan fråga sig: Kan dessa tidningar ersätta, tillsammans med
            dagspressen i övrigt, sjudagarsutgivna tidningar, Aktuellt i politiken?
            Nej, inte på det sättet, men det skapas nu ett utrymme för att
            informera på samma sätt.
          </note>
          <note>
            Herr talman! Jag har suttit i den arbetsgrupp som har arbetat
            med hur man skulle kunna göra riksdagens egen informationsavdelning
            mer tillgänglig för allmänheten. Det finns många olika uppslag.
            Men vad som kommer att saknas – och jag tycker att det är korrekt
            i förhållande till andra tidningar som jag räknade upp nu – är
            reportageinslaget. Jag menar att riksdagen inte ska syssla med
            det. Det tror jag är klokt. Det lämnar ett utrymme. Det handlar
            också om det andra förhållandet: att det har tagits in annonser
            i en myndighetstidning. Det är inte helt lätt för andra tidningar
            att bära den situationen. De konkurrerar med en myndighetstidning
            som också får statliga anslag.
          </note>
          <note>
            Herr talman! Jag stöder detta, även om det blöder i hjärtat att
            lägga ned en papperstidning. I det här fallet måste nog beslutet
            bli detta.
          </note>
          <note>
            Överläggningen var härmed avslutad.
          </note>
          <note>
            12 § Lag om beslut i särskilda regeringsärenden
          </note>
          <note>
            Talmannen konstaterade att ingen talare var anmäld.
          </note>
          <note>
            13 § Ändring av statistiksekretessen
          </note>
          <note>
            Talmannen konstaterade att ingen talare var anmäld.
          </note>
          <note>
            Ajournering
          </note>
          <note>
            Kammaren beslutade kl. 15.34 på förslag av talmannen att ajournera
            förhandlingarna till kl. 16.00 då votering skulle äga rum.
          </note>
          <note>
            Återupptagna förhandlingar
          </note>
          <note>
            Förhandlingarna återupptogs kl. 16.00.
          </note>
          <note>
            14 § Beslut om ärende som slutdebatterats den 29 april
          </note>
          <note>
            Punkt 1
          </note>
          <note>
            Punkt 8
          </note>
          <note>
            Punkt 10
          </note>
          <note>
            Punkt 15
          </note>
          <note>
            Övriga punkter
          </note>
          <note>
            15 § Beslut om ärenden som slutdebatterats den 5 maj
          </note>
          <note>
            Punkt 5
          </note>
          <note>
            Punkt 8
          </note>
          <note>
            Punkt 10
          </note>
          <note>
            Övriga punkter
          </note>
          <note>
            Punkt 1
          </note>
          <note>
            Punkt 5
          </note>
          <note>
            Övriga punkter
          </note>
          <note>
            Punkt 1
          </note>
          <note>
            Punkt 8
          </note>
          <note>
            Övriga punkter
          </note>
          <note>
            Punkt 2
          </note>
          <note>
            Punkt 4
          </note>
          <note>
            Övriga punkter
          </note>
          <note>
            Punkt 1
          </note>
          <note>
            Punkt 2
          </note>
          <note>
            Punkt 1
          </note>
          <note>
            Punkt 3
          </note>
          <note>
            Punkt 11
          </note>
          <note>
            Punkt 46
          </note>
          <note>
            Punkt 47
          </note>
          <note>
            Övriga punkter
          </note>
          <note>
            16 § Beslut om ärenden som slutdebatterats vid dagens sammanträde
          </note>
          <note>
            Punkt 2
          </note>
          <note>
            Övriga punkter
          </note>
          <note>
            Punkt 1
          </note>
          <note>
            Punkt 2
          </note>
          <note>
            Punkt 3
          </note>
          <note>
            17 § Bordläggning
          </note>
          <note>
            Följande dokument anmäldes och bordlades:
          </note>
          <note>
            18 § Anmälan om interpellationer
          </note>
          <note>
            Följande interpellationer hade framställts:
          </note>
          <note>
            den 6 maj
          </note>
          <note>
            Tina Ehn
          </note>
          <note>
            Kerstin Engle
          </note>
          <note>
            Monica Green
          </note>
          <note>
            Lars Johansson
          </note>
          <note>
            19 § Anmälan om frågor för skriftliga svar
          </note>
          <note>
            Följande frågor för skriftliga svar hade framställts:
          </note>
          <note>
            den 6 maj
          </note>
          <note>
            Jonas Eriksson
          </note>
          <note>
            Peter Persson
          </note>
          <note>
            Ingela Nylund Watz
          </note>
          <note>
            Adnan Dibrani
          </note>
          <note>
            Adnan Dibrani
          </note>
          <note>
            Mats Pertoft
          </note>
          <note>
            Lise Nordin
          </note>
          <note>
            Mats Pertoft
          </note>
          <note>
            20 § Anmälan om skriftligt svar på fråga
          </note>
          <note>
            Skriftligt svar på följande fråga hade kommit in:
          </note>
          <note>
            den 6 maj
          </note>
          <note>
            Helena Leander
          </note>
          <note>
            21 § Kammaren åtskildes kl. 16.26.
          </note>
          <note>
            Förhandlingarna leddes
          </note>
        </div>
      </body>
    </text>
  </TEI>
</teiCorpus>
