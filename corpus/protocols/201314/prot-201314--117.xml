<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 201314</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 201314</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-201314--117</head>
          <docDate when="2014-06-02">2014-06-02</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2013/14:117
          </note>
          <note>
            Måndagen den 2 juni
          </note>
          <note>
            Kl. 09:00 - 12:24
          </note>
          <note>
            1 § Justering av protokoll
          </note>
          <note>
            Protokollet för den 26 maj justerades.
          </note>
          <note>
            2 § Meddelanden om ändringar i kammarens sammanträdesplan
          </note>
          <note>
            Förste vice talmannen meddelade
          </note>
          <note>
            att onsdagen den 11 juni skulle interpellationssvar lämnas efter
            debatt och beslut, dock tidigast kl. 16.30,
          </note>
          <note>
            att måndagen den 16 juni skulle interpellationssvar lämnas efter
            debattens slut, dock tidigast kl. 17.30 samt
          </note>
          <note>
            att onsdagen den 25 juni skulle interpellationssvar lämnas efter
            debattens slut, dock tidigast kl. 14.00. Avbrott för votering
            skulle göras kl. 16.00.
          </note>
          <note>
            3 § Anmälan om uppteckningar vid EU-nämndens sammanträden
          </note>
          <note>
            Förste vice talmannen anmälde att uppteckningar från EU-nämndens
            sammanträde fredagen den 16 maj hade kommit in.
          </note>
          <note>
            4 § Anmälan om fördröjda svar på interpellationer
          </note>
          <note>
            Följande skrivelser hade kommit in:
          </note>
          <note>
            Interpellation 2013/14:479
          </note>
          <note>
            Interpellation 2013/14:479 Arbetslösheten i Skåne
          </note>
          <note>
            Statsrådet Elisabeth Svantesson besvarar interpellationen den
            26 juni 2014.
          </note>
          <note>
            Skälet till dröjsmålet är sedan tidigare inbokade engagemang
            och resor som inte kan ändras.
          </note>
          <note>
            Monica Rodrigo
          </note>
          <note>
            Interpellation 2013/14:483
          </note>
          <note>
            Interpellation 2013/14:483 Friår som arbetsmarknadsåtgärd
          </note>
          <note>
            av Annika Lillemets (MP)
          </note>
          <note>
            Statsrådet Elisabeth Svantesson besvarar interpellationen den
            26 juni 2014.
          </note>
          <note>
            Skälet till dröjsmålet är sedan tidigare inbokade engagemang
            och resor som inte kan ändras.
          </note>
          <note>
            Monica Rodrigo
          </note>
          <note>
            Interpellation 2013/14:489
          </note>
          <note>
            Interpellation 2013/14:489 Åtgärder mot den höga ungdomsarbetslösheten
          </note>
          <note>
            Statsrådet Elisabeth Svantesson besvarar interpellationen den
            26 juni 2014.
          </note>
          <note>
            Skälet till dröjsmålet är sedan tidigare inbokade engagemang
            och resor som inte kan ändras.
          </note>
          <note>
            Monica Rodrigo
          </note>
          <note>
            Interpellation 2013/14:495
          </note>
          <note>
            Interpellation 2013/14:495 Socialtjänstens arbete med utsatta
            barn
          </note>
          <note>
            Interpellationen kommer att besvaras fredagen den 13 juni 2014.
          </note>
          <note>
            Skälet till dröjsmålet är redan inbokade engagemang.
          </note>
          <note>
            Kjell Rempler
          </note>
          <note>
            5 § Anmälan om faktapromemoria
          </note>
          <note>
            Förste vice talmannen anmälde att följande faktapromemoria om
            förslag från Europeiska kommissionen hade kommit in och överlämnats
            till utskott:
          </note>
          <note>
            KOM(2014) 244
          </note>
          <note>
            6 § Svar på interpellation 2013/14:459 om Högskolan Väst
          </note>
          <note type="speaker">
            Anf. 1 Utbildningsminister JAN BJÖRKLUND (FP):
          </note>
          <note>
            Fru talman! Tina Ehn har frågat mig vilka åtgärder jag avser
            att vidta för att Högskolan Väst ska kunna utvecklas och bibehålla
            sina utbildningsplatser. Tina Ehn har också frågat mig hur jag
            och regeringen ser på förutsättningarna för att högre utbildning
            ska finnas även utanför våra större städer.
          </note>
          <note>
            Antalet utbildningsplatser på universitet och högskolor ligger
            på en historiskt sett mycket hög nivå, och regeringen har presenterat
            sin avsikt att ytterligare bygga ut antalet platser på bland annat
            lärar- och förskollärarutbildning samt vissa hälso- och sjukvårdsutbildningar.
            År 2018 skulle detta innebära att antalet utbyggda högskoleplatser
            samt fortbildningsplatser för förskollärare uppgår till ytterligare
            ca 10 000 platser.
          </note>
          <note>
            Högskolan Väst i likhet med landet som helhet har haft fler högskoleplatser
            än någonsin under den pågående lågkonjunkturen. Högskolan Väst
            tillhör dessutom de högskolor och universitet som växt snabbast
            i antal studenter sedan regeringsskiftet 2006. Mellan 2006 och
            2013 ökade antalet helårsstudenter vid Högskolan Väst med 25 procent,
            från omkring 4 000 helårsstudenter år 2006 till ca 5 000 helårsstudenter
            år 2013. Ökningen beror till stor del på tidsbegränsade satsningar
            med anledning av lågkonjunkturen, som till exempel det så kallade
            Trollhättepaketet.
          </note>
          <note>
            Den utbyggnad av antalet platser som regeringen presenterat är
            även avsedd att från 2015 omfatta Högskolan Väst och beräknas
            för Högskolan Västs del innebära medel motsvarande omkring 150
            nya platser 2018. Därtill har även Högskolan Väst fått förstärkta
            medel med anledning av regeringens satsning på ökad kvalitet.
            Sammantaget innebär detta att Högskolan Väst, enligt sina egna
            prognoser, även framöver kommer ha fler helårsstudenter än 2006.
          </note>
          <note>
            Regeringens slutsats är att nuvarande nivå och inriktning när
            det gäller högre utbildning är väl avvägd. Den slutsatsen gäller
            såväl för landet som helhet som för Högskolan Västs verksamhet.
          </note>
          <note>
            När det gäller Tina Ehns andra fråga är regeringens uppfattning
            att förstklassig utbildning kan bedrivas vid såväl större som
            mindre lärosäten. Utbildning bör enligt regeringens mening finnas
            på många platser i landet för att på så sätt underlätta för många
            att studera och för att bidra till kompetensförsörjningen i olika
            regioner. Flera lärosäten har också utbildning på olika campusorter
            i varierande omfattning och erbjuder också utbildning på distans
            som ger tillgänglighet till högre utbildning oavsett var den studerande
            bor.
          </note>
          <note type="speaker">
            Anf. 2 TINA EHN (MP):
          </note>
          <note>
            Fru talman! Jag får tacka så mycket för svaret. Det är bra att
            regeringen har en plan för fler högskoleplatser fram till 2018.
          </note>
          <note>
            Problemet är att man runt om i landet påtalar att bristerna råder
            redan nu, och det har man ju påtalat en tid. Många kommuner i
            Sverige har en negativ befolkningsutveckling. Det sker en påtaglig
            förändring när det gäller service, skolor och myndigheter som
            försvinner från många olika orter. Det blir därför mycket mer
            problematiskt för människor att leva och utvecklas. Den starka
            urbaniseringen som redan pågår ökar ju på det problematiska som
            händer.
          </note>
          <note>
            En del av detta gäller utbildningssystemen. Själv kommer jag
            från Västra Götalands län och jag bor dessutom i norra delen av
            länet, så jag inser att Högskolan Väst är en oerhört viktig och
            betydelsefull utbildningsort. Högskolan har profilerade forskningsområden
            inom produktionsteknik, och man har någonting som heter arbetsintegrerat
            lärande. Där tar man vara på sådana idéer som ett arbetsplatsförlagt
            lärande ger.
          </note>
          <note>
            Akademiska kunskaper och arbetslivet har integrerats ihop. Jag
            har förstått att det är ganska unikt och någonting som har utvecklat
            pedagogiska metoder. Det är ett systematiskt arbete som kräver
            långsiktighet och planering. Det handlar om utbildningar för lärare,
            sjuksköterskor och socialpedagoger – för att nämna några yrkesgrupper.
            Man har också olika fristående kurser och kandidatprogram och
            så vidare.
          </note>
          <note>
            Rekryteringen till den dominerande delen av programmen på den
            regionala högskolan – jag har lärt mig att man bara ska säga högskolor,
            inte regionala högskolor, eftersom högskolor är högskolor oavsett
            var de är belägna – sker i huvudsak från regionen. Det har väldigt
            stor betydelse att det finns en högskola på orten. I stor utsträckning
            rekryteras också studenter från hem där föräldrar saknar eftergymnasial
            utbildning. Det är en viktig faktor att beakta när resurser till
            utbildningar fördelas.
          </note>
          <note>
            Jag har läst en del om hur det ser ut på högskolorna runt om
            i landet, och vad jag har förstått är söktrycket oerhört stort.
            Det skulle förmodligen gå att utbilda otroligt många fler. Man
            kan inte ens ta in dem som söker sig dit. Regeringen borde ha
            en högre ambition för att stärka utbildningen på våra högskolor
            runt om i landet.
          </note>
          <note>
            Även om man har en plan framöver har den kommit väldigt sent.
            Det har ju skett neddragningar. Man kan räkna på olika sätt, men
            det är uppenbart att man har dragit ned i olika delar av landet.
            Man har slagit i taket, och man har inte möjligheter att utbilda
            fler. Det finns olika metoder att räkna ut vilka utbildningsplatser
            som det är möjligt att inrätta. Men sammantaget verkar det vara
            ett skriande behov runt om i landet.
          </note>
          <note type="speaker">
            Anf. 3 Utbildningsminister JAN BJÖRKLUND (FP):
          </note>
          <note>
            Fru talman! Jag delar Tina Ehns uppfattning om Högskolan Västs
            betydelse för kompetensförsörjningen i norra Älvsborg, ja, inte
            bara där utan i nordvästra delen av Västergötland, Trestadsregionen
            och den delen av Västsverige. Så är det.
          </note>
          <note>
            Det är både för regional kompetensförsörjning och naturligtvis
            för att ungdomar som bor där och kommer därifrån ska ha större
            möjligheter att vidareutbilda sig. Där har Högskolan Väst stor
            betydelse, på samma sätt som alla andra högskolor på de orter
            där de är verksamma.
          </note>
          <note>
            Högskolan Väst har dessutom på grund av Trollhättans näringslivs
            inriktning haft och ska ha en ganska profilerad inriktning mot
            industriteknik och industriproduktion med både Saab och Volvo
            Flygmotor, liksom en lång rad andra industriföretag i Trollhättan
            och i regionen. Det bildade en gång i tiden bakgrund för etableringen
            och behovsbedömningen av Högskolan Väst och ligger i hög grad
            fast.
          </note>
          <note>
            Det är en viktig industriregion i Sverige, och utöver de andra
            skälen, såsom kompetensförsörjning av lärare och sjuksköterskor
            som ju finns överallt i Sverige, är den tunga industrin i Trollhätteregionen
            en viktig faktor för Högskolan Västs utbildningsutbud och profilering.
            Jag delar helt den uppfattningen.
          </note>
          <note>
            Därför har Högskolan Väst byggts ut kraftigt under min tid som
            utbildningsminister. När jag gick in i Utbildningsdepartementet
            2006 fanns det 4 000 heltidsplatser vid Högskolan Väst. Nu finns
            det 5 000. Tina Ehn pekar på en befolkningsminskning i den delen
            av Sverige. Jag kan inte de siffrorna utantill, men antalet högskoleplatser
            ökar, vilket jag tror i sammanhanget är viktigt och positivt.
            De borde öka ännu mer, säger Tina Ehn. Allt handlar om avvägningar.
            Det fanns 390 000 studenter 2006. Nu är antalet uppe i 415 000.
            Det är alltså väsentligt fler studenter i dag än det var 2006.
          </note>
          <note>
            Med dem som nu fyller 19 år och går ur gymnasieskolan når vi
            en utbildningsnivå under kommande år som vi aldrig haft förr.
            Vi är bland de främsta i världen. Det finns så många platser att
            över 60 procent av varje årskull kommer att kunna gå på universitet
            och högskolor. Något annat land har satt upp ett högre mål, men
            de når inte dit. När vi sätter upp ett sådant mål når vi dit.
            Vi ligger bland de absolut främsta, kanske främst, i världen.
          </note>
          <note>
            Tina Ehn säger att det är för lågt. Ja, jag vet inte. Alla kan
            inte bli akademiker. Det behövs även andra jobb i ett samhälle.
            Jag vill snarare se en framväxt av lärlingssystem, yrkeshögskolesystem,
            yrkesutbildningar, yrkesvuxenutbildning och så vidare. Högskolan
            Väst är en bra högskola. Den har en stark förankring i sin region,
            den fyller stora och viktiga behov för kompetensförsörjningen
            i regionen och den har byggts ut mycket kraftigt under senare
            år. De vill ha fler platser, säger Tina Ehn. Ja, men vi har 500
            myndigheter i Sverige och alla myndigheter vill ha mer resurser,
            jag lovar. Det är inget unikt för Högskolan Väst, det vill alla
            ha, men regering och riksdag måste på något sätt göra en avvägning.
          </note>
          <note>
            Det som nu måste expandera i Sverige är yrkesutbildningarna och
            lärlingsutbildningarna. Vi ligger högst i världen när det gäller
            utbildningsmål på akademisk nivå.
          </note>
          <note type="speaker">
            Anf. 4 TINA EHN (MP):
          </note>
          <note>
            Fru talman! Jag uppfattar det som att man genom åren aviserat
            att det har varit neddragningar på Högskolan Väst. Jag vet att
            i och med det minskade antalet industrijobb i det hårt drabbade
            område som uppstod runt Trollhättan gick regeringen in och vidtog
            åtgärder i form av satsningar. Det kallades för satsningar. Egentligen
            kan man väl säga att det mer var ett återupprättande av de resurser
            som de tidigare hade haft.
          </note>
          <note>
            Jag tror att alla vill att det ska finnas gott om platser, och
            det är viktigt att vi diskuterar vilka system vi har för att se
            till att de finns. När jag försöker titta på statistisk analys
            för att se hur man beräknar platser till högskolan blir jag lite
            stressad eftersom det är svårt att utläsa. Universitetskanslersämbetet
            skriver att beräkningarna från den årliga genomsnittsersättningen
            per helårsstudent visar att den teoretiska utbildningskapaciteten
            2013 ligger i stort sett på samma nivå som 2003. Det återkommer
            i många dokument, att det totalt inte har blivit fler utbildningsmöjligheter
            i Sverige under nästan tio år. Det kanske inte är helt korrekt,
            men på något sätt pekar det på det som också sägs från Högskolan
            i Gävle och Högskolan Kristianstad.
          </note>
          <note>
            Om jag håller mig till Högskolan Väst och området däromkring
            kan jag säga att jag besökt Högskolan Väst och upplevt att de
            varit bekymrade över att de inte har kunnat skapa de utbildningsplatser
            som de har behov av och som det finns ett stort söktryck till.
            Jag vet att vi alla vill väl när det gäller framtidens generation
            och att så många som möjligt ska utbilda sig. Därför funderar
            jag på vad som egentligen är fel. Varför säger de att anslagen
            minskar? Är det fel i beräkningarna eller har regeringen faktiskt
            minskat anslaget så som framkommer i de argument jag hör, som
            jag läser om i pressmeddelanden som skickats ut och så vidare?
          </note>
          <note type="speaker">
            Anf. 5 Utbildningsminister JAN BJÖRKLUND (FP):
          </note>
          <note>
            Fru talman! Var någonstans det är fel i Tina Ehns beräkningar
            vet inte jag, men jag vet att det var 4 000 helårsstudenter i
            Trollhättan 2006, och nu är det 5 000. Det är 1 000 fler. Vi kanske
            åtminstone kan vara överens om det. Det kan alltså inte kallas
            för en neddragning under de senaste åtta regeringsåren, om det
            är det som Tina Ehn försöker säga. Det är 25 procents ökning.
            Högskolan Väst är därmed ett av de lärosäten som procentuellt
            ökat mest i Sverige.
          </note>
          <note>
            Jag är helt medveten om att varenda rektor vill ha ännu mer pengar.
            Jag möter dem ofta. Alla vill ha ännu fler platser och ännu mer
            pengar. Det vill alla myndigheter, men riksdagens uppgift är att
            försöka väga av det mot även andra behov. Vi har expanderat mycket
            kraftigt vad gäller antalet studenter.
          </note>
          <note>
            Tina Ehn säger att det dragits ned på sistone. Det är korrekt
            att vi på några punkter gjorde en tillfällig satsning under några
            år när lågkonjunkturen var som allra djupast, vilket riksdagen
            röstade igenom. Själva innebörden i en tillfällig satsning är
            ju att den upphör så småningom. Annars är den inte tillfällig.
            Den upphörde också, och då uppfattar alla det som att det dras
            ned. Det är säkert det som Tina Ehn refererar till, att den tillfälliga
            satsningen upphörde. Det var en extra satsning utöver allt annat
            på grund av att man såg framför sig att vi skulle få 12 procents
            arbetslöshet under finanskrisen. I finanskrisens början gjordes
            den bedömningen. Det blev aldrig så. Vi nådde inte högre än till
            ungefär 8 procents arbetslöshet. Vi byggde ut, men den tillfälliga
            satsningen upphörde. Trots det är det en 25-procentig utbyggnad
            av Högskolan Västs kapacitet sedan 2006. Det kan inte kallas för
            en neddragning hur man än räknar.
          </note>
          <note>
            Om vi då tittar framåt och inte bara bakåt vill jag föra till
            två parametrar som vi måste väga in. Högskolan är ingen Amsåtgärd.
            Det går inte att snabbt bygga ut högskolan och tro att det fungerar.
            Det måste finnas professorer och disputerade lärare, och dem går
            det inte att bara ösa in från den ena dagen till den andra. Det
            måste vara en långsiktig utbyggnad så att man kan bygga upp med
            kompetent personal – lärare och professorer – vid lärosätena.
          </note>
          <note>
            Därför vill jag varna för att nu gå in för en långsiktig större
            utbyggnad. Med mycket stor sannolikhet kommer ansökningarna till
            högskolan att minska under kommande år. Det beror på två faktorer.
            Den ena är att vi går från lågkonjunktur och finanskris över i
            ett normalläge och så småningom in i högkonjunktur. Vi vet att
            söktrycket då sjunker kraftigt. Det är det ena.
          </note>
          <note>
            Det andra är att ungdomskullarna minskar kraftigt i storlek.
            Det har gymnasieskolan redan känt av. Mängder med gymnasier läggs
            ned. Fristående gymnasieskolor går i konkurs, för det finns inte
            tillräckligt med elever. Ungdomskullarna som föddes i slutet av
            90-talet var mycket mindre än de som föddes i början av 90-talet.
            Det har nu drabbat gymnasiet, och inom några år kommer den effekten
            att synas mycket tydligt i högskolans värld.
          </note>
          <note>
            Vi har två faktorer som samtidigt kommer att slå till. Det ena
            är att vi går från lågkonjunktur till högkonjunktur, och då minskar
            söktrycket. Det andra är att ungdomskullarna minskar kraftigt.
            Man kan naturligtvis bygga ut högskoleplatserna under fem år framåt,
            men effekten blir att många av platserna kommer att stå tomma,
            och alla kommer att fråga sig varför vi gjorde så, varför vi inte
            använde resurserna bättre, så att säga.
          </note>
          <note>
            Bakåt i tiden har vi alltså byggt ut från 4 000 till 5 000 platser,
            men varken demografi eller konjunkturläge talar för någon stor
            utbyggnad av högskoleplatser i Sverige under kommande år. Vi bygger
            ut lärarutbildningar och ingenjörsutbildningar och gör en del
            riktade insatser, men om vi gör en stor generell utbyggnad kommer
            platserna att stå tomma ganska snart.
          </note>
          <note type="speaker">
            Anf. 6 TINA EHN (MP):
          </note>
          <note>
            Fru talman! Jag har inte gjort några egna uträkningar, utan jag
            hänvisar till det som jag har lyckats ta fram. Det är nog bra
            att jag inte gör några egna uträkningar.
          </note>
          <note>
            Utbildningsministern säger att 25 procents utbyggnad av kapaciteten
            har skett på Högskolan Väst, och det kanske är så totalt. Det
            beror väl också på hur man räknar, kan jag tänka mig. Jag skulle
            ändå vilja komma med en varning. Man säger att det är högkonjunktur
            och att ungdomskullarna sjunker kraftigt, och det kan vara så.
            Men samtidigt har vi ett otroligt föränderligt samhälle. Samtidigt
            som vi behöver ha stabilitet behöver vi ha flexibilitet i utbildningssystemet.
            Högskolan Väst har visat hur spännande man kan göra det med arbetsintegrerat
            lärande och så vidare. Det är en del i det hela.
          </note>
          <note>
            Det är någonting som inte stämmer när vi står med så olika uppgifter.
            Jag skulle ändå vilja hänvisa till det som jag läst i Universitetskanslersämbetets
            statistiska analys, där man faktiskt påpekar att resurserna till
            studierna minskar hela tiden. År 2013 var antalet statligt finansierade
            helårsstudenter 293 700, vilket är 6 500 färre än året innan.
            Det finns också statistik som visar att det i stort sett inte
            har skett någon ökning totalt sett på tio år. Det är inga siffror
            som är partiska, tror jag. De finns med i en analys.
          </note>
          <note>
            Det är otroligt viktigt att vi har de här högskolorna runt om
            i landet, inte minst i Västsverige där jag ser att det försvinner
            mycket annat från olika orter.
          </note>
          <note type="speaker">
            Anf. 7 Utbildningsminister JAN BJÖRKLUND (FP):
          </note>
          <note>
            Fru talman! Jag vill göra klart att jag har exakt samma uppfattning
            som Tina Ehn om betydelsen av Högskolan Väst och andra högskolor.
            Det är därför vi har byggt ut Högskolan Väst från 4 000 helårsstudenter
            till 5 000. Helårsstudent är det begrepp som används. Det kan
            egentligen vara betydligt fler individer, för många pluggar halvtid
            och deltid, men man räknar om det till heltidsstuderande. Då har
            det ökat från 4 000 till 5 000 på Högskolan Väst under min tid
            som minister. Det är ovedersägligt; det har byggts ut.
          </note>
          <note>
            Genom att utomeuropeiska studenter nu betalar avgifter har det
            försvunnit 10 000 studenter som svenska staten betalade för tidigare.
            Det förklarar en stor del av den minskning på 6 000 som Tina Ehn
            beskrev. Det Tina Ehn sade är alltså helt korrekt, men det är
            fråga om ett antal reformer som inte påverkar Trollhätteungdomarnas
            möjligheter att studera. Det är indiska och kinesiska studenter
            som får betala avgift via stipendier i stället; tidigare betalade
            svenska staten. Det är en förklaring. Att den extra utbyggnad
            som gjordes under de djupaste krisåren försvunnit påverkar också
            detta.
          </note>
          <note>
            Det är i dag väsentligt fler studenter på svenska universitet
            och högskolor än det var 2006, och det gäller även Högskolan Väst.
            Då säger Tina Ehn att ännu fler måste vara högskoleutbildade i
            framtiden. Ja, det är sant, och det är därför vi gör de här utbyggnaderna.
            Men jag vill understryka att det har skett en stor ökning. Göran
            Persson och de rödgröna satte en gång upp målet att 50 procent
            skulle gå på universitet. Ni nådde aldrig det målet. Nu är vi
            snart uppe i över 60 procent av varje ungdomskull. Det är i själva
            verket fler som kan gå än det finns behöriga. Vi är bland de länder
            i världen som har absolut högst siffror.
          </note>
          <note>
            Det som jag tycker att vi inte har prioriterat i Sverige är yrkesutbildningar,
            lärlingsutbildningar, yrkeshögskola och yrkesvux. Det är där man
            behöver bygga ut framöver, snarare än att få upp antalet akademiskt
            utbildade mot 100 procent, vilket jag inte tror är ett realistiskt
            eller önskvärt mål.
          </note>
          <note>
            Överläggningen var härmed avslutad.
          </note>
          <note>
            7 § Svar på interpellation 2013/14:391 om Rymdbolaget och svensk
            utrikespolitik
          </note>
          <note type="speaker">
            Anf. 8 Utrikesminister CARL BILDT (M):
          </note>
          <note>
            Fru talman! Peter Rådberg har frågat mig om det finns problem
            för den svenska utrikespolitiska trovärdigheten när det statligt
            ägda Rymdbolaget, Swedish Space Corporation, säljer tjänster till
            länder, organisationer och företag som utför utomrättsliga avrättningar
            och bygger upp satellitsystem som systematiskt kan användas för
            att kränka de mänskliga rättigheterna.
          </note>
          <note>
            Svaret på interpellantens fråga om det finns problem för trovärdigheten
            för den svenska utrikespolitiken är nej.
          </note>
          <note>
            Självfallet ska Rymdbolaget bedriva sin verksamhet i enlighet
            med existerande svenska och europeiska lagar och regelverk. Det
            gäller bland annat produkter med så kallad dubbel användning.
          </note>
          <note>
            Regeringen slår i statens ägarpolicy och riktlinjer för företag
            med statligt ägande fast att svenska företag ska efterleva de
            internationella riktlinjer som finns. Särskilt viktigt är detta
            för bolag som har verksamhet eller upphandling i länder som brister
            i efterlevnad av grundläggande internationella ramverk.
          </note>
          <note>
            Till Rymdbolagets verksamhet hör att vara en av världens största
            kommersiella leverantörer av tjänster när det gäller satellitkommunikation
            och kontroll av satelliter.
          </note>
          <note>
            Rymdbolaget har kunder för dessa tjänster i ett tjugotal länder.
            Satellittjänster är av starkt ökad betydelse i en lång rad avseenden,
            och allt fler länder investerar i dag i rymdsystem för kommunikation,
            tv-sändningar, jordobservationer, forskning, meteorologi och en
            lång rad andra verksamheter.
          </note>
          <note type="speaker">
            Anf. 9 PETER RÅDBERG (MP):
          </note>
          <note>
            Fru talman! Jag får tacka utrikesminister Carl Bildt för svaret.
            Jag tycker dock att det är problematiskt att utrikesministern
            inte ser några problem med Rymdbolagets verksamhet. Det tänjer
            på trovärdigheten för den förda svenska utrikespolitiken.
          </note>
          <note>
            Rymdbolagets verksamhet anses enligt svenskt regelverk vara mestadels
            civil. Rymdbolaget ser sig självt som rymdens Telia. Som utrikesministern
            säger har man många internationella kunder inom en rad olika områden.
          </note>
          <note>
            Utrikesministern valde dock att bortse från att bolaget faktiskt
            även har kunder av militär karaktär. Än mer problematiskt är att
            svensk teknik och infrastruktur möjliggör USA:s drönarkrigföring,
            som i praktiken innebär utomrättsliga avrättningar. Avsaknaden
            av ett tydligt fördömande måste tolkas som ett tyst medgivande
            från regeringen, och det anser jag inte är acceptabelt.
          </note>
          <note>
            Carl Bildt återgav i sitt interpellationssvar helt korrekt en
            del av den svenska statens ägarpolicy. Han sade att regeringen
            slagit fast att svenska företag ska efterleva de internationella
            riktlinjer som finns och citerade: Särskilt viktigt är detta för
            bolag som har verksamhet eller upphandling i länder som brister
            i efterlevnad av grundläggande internationella ramverk. Men Carl
            Bildt glömde den mening som står precis ovanför i samma stycke:
            En viktig del i arbetet med hållbarhetsfrågor är att bolagen stödjer
            och följer de universella riktlinjer som finns kring miljöhänsyn,
            arbetsvillkor, mänskliga rättigheter, och bekämpning av korruption.
            Lite längre upp på samma sida, Carl Bildt, står följande: Statligt
            ägda bolag ska ha en genomtänkt och förankrad policy och strategi
            för att hantera miljöhänsyn och socialt ansvarstagande såsom etik,
            arbetsvillkor, mänskliga rättigheter, bekämpning av korruption
            samt jämställdhet och mångfald.
          </note>
          <note>
            Finansmarknadsministerns statssekreterare har sagt i TV4 att
            Rymdbolaget lever upp till statens ägarpolicy och att hänsyn ska
            tas till mänskliga rättigheter. Det sker dock verksamhet i Förenade
            Arabemiraten, ett land där det inte kan råda något tvivel – inte
            ens för Carl Bildt, tror jag – om att demokratin och de mänskliga
            rättigheterna är satta på undantag. Kommunikationsdirektören på
            Rymdbolaget har sagt att om deras projekt är fel måste det komma
            signaler från politiskt håll. Tyvärr har utrikesministern än så
            länge varit tyst i den frågan. Några politiska signaler är det
            tyvärr inte fråga om.
          </note>
          <note>
            Menar utrikesministern verkligen allvar när han säger att det
            inte innebär några problem för svensk utrikespolitik när ett statligt
            bolag utbildar militär personal i satellitkontroll i diktaturer
            och möjliggör drönarkrigföring? Miljöpartiet har vid ett flertal
            tillfällen kritiserat regeringen för att den inte för en samstämmig
            politik. Är detta ytterligare ett exempel på detta, utrikesministern?
          </note>
          <note type="speaker">
            Anf. 10 Utrikesminister CARL BILDT (M):
          </note>
          <note>
            Fru talman! Fördelen med att vara i opposition är att man kan
            säga i stort sett vad som helst utan att ha någon saklig grund
            för det hela. En stor del av de påståenden som Peter Rådberg kommer
            med finns det egentligen inga belägg för över huvud taget. Däremot
            är det riktigt att Rymdbolaget är mycket framgångsrikt när det
            gäller satellitkontroll och satellitkommunikation.
          </note>
          <note>
            Det är också mycket riktigt att satelliter spelar en tilltagande
            och viktig roll på nästan alla samhällsområden. Det gäller inte
            minst miljö- och klimatfrågorna. Hela den diskussion som vi i
            dag har hade inte varit möjlig utan de jord-, meteorologi-, väder-
            och klimatobservationssatelliter som Rymdbolaget är engagerat
            i att hjälpa till så att de ska fungera.
          </note>
          <note>
            Jag tittade specifikt på de uppgifter som finns om satelliter
            för Förenade Arabemiraten. Det ena är ett stort europeiskt satellitsystem
            tillverkat i Europa, drivet av Europa och i allt väsentligt uppskjutet
            i Europa, men en är uppskjuten i Ryssland. Det är för satellitbaserat
            internet i 28 länder, bland annat i Afrika. Det har mycket stor
            betydelse för ekonomisk och social utveckling. Det andra är ett
            kommunikationssystem av den arten som vi behöver för direktsänd
            tv i dessa länder.
          </note>
          <note>
            Sedan ligger det i sakens natur att vi inte kan kontrollera,
            vare sig Rymdbolaget eller någon annan, innehållet i varje tv-program
            eller innehållet i varje enskild internetkommunikation. Sådant
            brukar Miljöpartiet ha en rätt skeptisk inställning till. Men
            att det rör sig om civila bra program där det också finns regeringstillämpningar
            på det sätt vi har i en del av de europeiska systemen är alldeles
            tydligt.
          </note>
          <note>
            Uppgifter om att vi skulle ha hjälpt till i något slags drönarkrigföring
            vet jag inte var Peter Rådberg har ifrån. Någon grund för detta
            finns icke vare sig i offentliga uppgifter eller i något annat
            sammanhang.
          </note>
          <note>
            Till slut är det viktigt att man följer de regler som finns.
            Det finns ingen anledning att anta att detta inte har varit fallet.
            Det finns anledning att anta att den verksamhet som Rymdbolaget
            bidrar till är väldigt betydelsefull för saker och ting som både
            Peter Rådberg och jag tycker är mycket viktiga. Det gäller miljöövervakning,
            klimatövervakning och jordobservationer av olika slag.
          </note>
          <note>
            Det ska gärna sägas att satelliterna ger en kapacitet som är
            viktig. Peter Rådberg kan gå in på Google och titta på satellitbilder
            med ryska stridsvagnar runt Ukraina med en detaljupplösning som
            var synnerligen hemligstämplad bara för tio eller femton år sedan.
            Det är klart att det ger tillämpningar på ett mycket vitt område.
            Vi får en öppnare, mer transparent, värld med möjligheter att
            klara avgörande klimatutmaningar. Det är bra att Rymdbolaget spelar
            en viktig roll i detta sammanhang.
          </note>
          <note type="speaker">
            Anf. 11 PETER RÅDBERG (MP):
          </note>
          <note>
            Fru talman! Tack för svaret! Jag kritiserar inte Rymdbolagets
            civila verksamhet, Carl Bildt. Jag kritiserar dess militära verksamhet
            och vad det eventuellt kan få för följer. Det är vad hela debatten
            handlar om.
          </note>
          <note>
            Utrikesministern har tydligen inte några synpunkter på att Rymdbolaget
            har kunder av militär karaktär där svensk teknik och infrastruktur
            möjliggör USA:s drönarkrigföring, som i praktiken innebär utomrättsliga
            avrättningar. Det var detta som TV4 tog upp. Carl Bildt nämner
            inte ens det vid namn.
          </note>
          <note>
            Jag kan återigen konstatera att det är regeringens politik. Jag
            beklagar detta. När TV4 avslöjade Rymdbolagets verksamhet tog
            det upp att Sverige bistår och möjliggör USA:s drönarkrigföring
            i länder som närmast kan beskrivas som, om man säger det på engelska,
            failed states.
          </note>
          <note>
            Utrikesministern beskrev i en interpellationsdebatt med min kollega
            Valter Mutt förra året att det inte råder något rättslöst vakuum
            i användandet av beväpnade drönare. Jag kan citera vad utrikesministern
            sade: Utgångspunkten är att en misstänkt person ska gripas och
            ställas inför rätta i enlighet med de rättsäkerhetsgarantier som
            gäller enligt de mänskliga rättigheterna. Utrikesministern fortsatte
            med att säga: Angrepp som sker utan tillåtelse från den stat där
            angreppet äger rum kan utgöra en otillåten våldsanvändning och
            därmed strida mot FN-stadgan.
          </note>
          <note>
            Det finns åtskilliga exempel på detta, Carl Bildt, i Pakistan
            eller Afghanistan där USA använt sig av attackdrönare. Tusentals
            människor har dödats. En del har säkert varit de som USA har efterspanat.
            Men man får anta att åtskilliga fler har varit helt oskyldiga.
            Att döma av de protester som både Pakistan och Afghanistan har
            framfört verkar inte USA haft tillåtelse att utföra just dessa
            attacker.
          </note>
          <note>
            Ett konkret exempel, Carl Bildt, på den brutala verkligheten
            avslöjade Expressen i gårdagens tidning. Den 7 september 2013
            dödades 15 civila personer, varav tre kvinnor och fyra barn, av
            en amerikansk drönare på en väg någonstans i Afghanistan. En liten
            flicka vid namn Aisha, fyra år, överlevde med otroligt svåra skador
            utan arm och med ögonen bortsprängda.
          </note>
          <note>
            Detta skulle kunna ha varit ett exempel på en tragisk händelse
            där svensk teknik har möjliggjort detta. Jag säger inte att det
            är det, men det skulle kunna vara ett exempel. En före detta drönarsoldat
            som tidigare tryckt på bombknappen berättade för The Guardian
            för ett tag sedan att de bilder de använder inte ens visar om
            människor håller i en spade eller i ett gevär. De kan faktiskt
            inte se det.
          </note>
          <note>
            Både FN och Amnesty har krävt en oberoende utredning av drönarincidenterna
            överlag. Det är i ljuset av detta man ska bedöma Rymdbolagets
            verksamhet. Rymdbolaget bistår med teknik och infrastruktur till
            USA:s drönarkrigföring. Jag hoppas ändå att Carl Bildt kan vara
            så ärlig att han kan säga att det är en del av detta.
          </note>
          <note>
            Utrikesministern har sagt att den amerikanska drönarkrigföringen
            kan utgöra en otillåten våldsanvändning och därmed strida mot
            FN-stadgan. Detta har Carl Bildt sagt. Om nu Sverige genom Rymdbolaget
            är delaktigt i en verksamhet som utrikesministern själv menar
            kan strida mot FN-stadgan, anser inte utrikesministern att Sverige
            har ett ansvar som FN-medlem att utreda om dessa attacker är lagliga
            och även se över ansvarsfrågan?
          </note>
          <note>
            Det är problematiskt att utrikesministern inte ser några problem
            för trovärdigheten i den förda utrikespolitiken. Hade detta varit
            Ryssland, Carl Bildt, är jag helt övertygad om att du inte varit
            speciellt tyst. Nu råkar det vara ett annat land. Det är detta
            som vi i Miljöpartiet menar är ett problem. Regeringens utrikespolitik
            är varken konsekvent eller samstämmig.
          </note>
          <note type="speaker">
            Anf. 12 Utrikesminister CARL BILDT (M):
          </note>
          <note>
            Fru talman! Problemet är snarare det att Peter Rådberg slänger
            sig med påståenden för vilka han inte har någon grund och inte
            heller anför något sakligt. Han säger: om det vore och skulle
            kunna vara. Det är mycket om och skulle kunna vara. Det gäller
            för den delen också Miljöpartiets politik i största allmänhet.
            Det är inte på den grunden man kan föra en diskussion.
          </note>
          <note>
            I interpellationen tar Peter Rådberg upp konkreta fall med de
            två satelliterna för Förenade Arabemiraten. Jag har redogjort
            för vad det är för satelliter. Det är bra satellitprogram. I den
            mån Sverige har bidragit till detta, vilket är högst marginellt,
            är det en god insats. Det är framtaget av europeiska industrier,
            där Sverige på annat sätt är delaktigt i framtagandet av detta
            satellitsystem. Vi tycker att det är bra med utökad kommunikation,
            tv och internet också i Afrika, och satellitsystemen handlar om
            detta.
          </note>
          <note>
            Sedan kommer en lång rad påståenden om att vi skulle möjliggöra
            USA:s drönarkrig. Jag har icke sett något enda påstående som tyder
            på detta. Den kunskap vi i övrigt har om hur dessa operationer
            går till tyder inte på det. USA har dedikerade speciella satellitsystem
            med en helt annan säkerhetsnivå, helt andra kontrollsystem och
            helt andra markstationer för att bedriva denna verksamhet.
          </note>
          <note>
            När det gäller de påståenden som finns i övrigt får nog Peter
            Rådberg finns sig i att jag tycker att han är slarvig med fakta
            och med sanningen. Han får nog återkomma när han har gjort lite
            bättre research i den här frågan. Att kasta ur sig allmänna påståenden
            är mycket enkelt, men man bör nog kunna belägga dem.
          </note>
          <note>
            Det han har anfört i interpellationen om Förenade Arabemiraten
            har jag klarlagt. Det finns ingen anledning att ha någon kritik
            på denna punkt. I övrigt är det synnerligen ogrundade, mycket
            svepande och mycket allmänna påståenden. Det är inte riktigt på
            den kvalitetsnivå som Peter Rådberg normalt brukar finnas.
          </note>
          <note type="speaker">
            Anf. 13 PETER RÅDBERG (MP):
          </note>
          <note>
            Fru talman! Jag citerar precis vad du själv har sagt, Carl Bildt.
            Utrikesministern har tidigare sagt att amerikansk drönarkrigföring
            kan utgöra en otillåten våldsanvändning och därmed strida mot
            FN-stadgan. Carl Bildt har sagt detta.
          </note>
          <note>
            Vad jag säger är att vi ska göra en undersökning av det, Carl
            Bildt. Är det så att Rymdbolaget på något sätt har ett finger
            med i spelet, eller är det inte så? Jag kan inte med tvärsäkerhet
            säga detta. Vad jag skulle önska från utrikesministern är att
            han på något sätt kan säga att det finns ett problem här och att
            vi bör undersöka detta.
          </note>
          <note>
            I det exempel som Expressen tog upp i går och som jag redogjorde
            för nu från den 7 september 2013 har FN och Amnesty begärt en
            utredning. Vi har ett statligt bolag där policyn är väldigt tydlig,
            som jag läste upp i mitt första anförande, och där tycker jag
            att det brister en hel del. Då vore det klädsamt om utrikesministern
            och regeringen sade: Vi får titta på detta. Vi ska undersöka om
            det har begåtts något brott eller inte, och så återkommer vi i
            ärendet. Carl Bildt vänder på det och säger: Vi har inte gjort
            något fel. Han menar att jag står här och försöker hitta på någonting.
          </note>
          <note>
            Jag säger det som TV4 och den undersökning som finns säger, och
            jag gör det utifrån fakta i det som Carl Bildt själv har sagt
            och påstått. Det är en utgångspunkt jag har, och jag kan inte
            bli mer tydlig än så. Jag tycker att det är ganska korrekt.
          </note>
          <note>
            Min fråga är återigen: Kan inte regeringen och Carl Bildt göra
            en undersökning utifrån de frågeställningar som jag har?
          </note>
          <note type="speaker">
            Anf. 14 Utrikesminister CARL BILDT (M):
          </note>
          <note>
            Fru talman! Nu backar Peter Rådberg med mycket betydande hastighet.
            Han säger: Jag vet inte. Jag gör inga påståenden. Jag vill bara
            ha detta undersökt. Jag har ingen aning.
          </note>
          <note>
            Men det du sade, Peter Rådberg, var att Sverige möjliggör USA:s
            drönarkrig. Det sade du tidigare. Nu säger du att du inte vet.
            Du är inte säker. Du undrar om man inte kan undersöka detta, och
            du har sett på TV4.
          </note>
          <note>
            Med all respekt, Peter Rådberg – respektabel talesman för Miljöpartiet
            – det krävs lite större underlag än att bara ha sett på TV4 när
            man ställer sig med rätt grova anklagelser i riksdagens talarstol
            och sedan backar ned från det så tydligt som du nu gör. Jag klargjorde
            vad som gällde Förenade Arabemiraten. Du hade ingen invändning
            mot detta. Sedan sade jag att jag inte ser någon grund i de anklagelser
            som framförs i övrigt. Då backar du och säger att du i grunden
            håller med, att du inte vet och att du vill att det ska undersökas
            på ett eller annat sätt. Det är inte så imponerande som prestation.
          </note>
          <note>
            Överläggningen var härmed avslutad.
          </note>
          <note>
            8 § Svar på interpellation 2013/14:461 om markåtkomst för cykelleder
          </note>
          <note type="speaker">
            Anf. 15 Justitieminister BEATRICE ASK (M):
          </note>
          <note>
            Fru talman! Monica Green har frågat vad jag avser att göra för
            att regelverket ska möjliggöra markåtkomst för cykelleder.
          </note>
          <note>
            Regeringen ser positivt på utbyggnaden av cykelleder. I den nationella
            transportplanen gör regeringen satsningar som motsvarar anläggning
            av närmare 40 mil ny cykelväg längs det nationella vägnätet. Staten
            är via transportplanen medfinansiär till bland annat Kattegattleden,
            som är ett samarbetsprojekt mellan berörda kommuner, landsting
            och staten. Totalt satsar staten drygt 4,8 miljarder kronor på
            åtgärder för ökad och säker cykling under perioden 2014–2025.
          </note>
          <note>
            När det gäller frågan om markåtkomst för cykelleder vill jag
            betona att avtalslösningar med berörda markägare alltid är det
            alternativ som först måste komma i fråga. På så sätt skapas förutsättningar
            för en bred acceptans för infrastrukturprojekt. Enbart undantagsvis
            bör tvångsvisa lösningar övervägas, till exempel om avtal inte
            kan komma till stånd och alternativa sträckningar inte är möjliga.
            Det finns redan enligt gällande lagstiftning också en möjlighet
            att – i sista hand – tillgripa expropriation för att förverkliga
            en cykelled av allmänt intresse.
          </note>
          <note>
            I en rapport från Lantmäteriet år 2002 lämnades förslag till
            utökade möjligheter att ta andras fastigheter i anspråk med tvång
            för att inrätta bland annat cykelleder. Förslaget har varit föremål
            för flera remissomgångar. Det har då invänts att förslaget på
            ett oproportionerligt sätt skulle inskränka äganderätten för berörda
            markägare.
          </note>
          <note>
            Det finns skäl att beakta denna remisskritik. Över lag är jag
            också tveksam till att införa ytterligare möjligheter till expropriativa
            ingrepp utan att det finns mycket starka skäl för det. Med detta
            sagt vill jag dock framhålla att beredningen av Lantmäteriets
            rapport, som även innehåller andra förslag, fortsätter i Regeringskansliet.
            I det arbetet beaktas de åsikter som bland andra Cykelutredningen
            har fört fram i sitt betänkande.
          </note>
          <note>
            Förste vice talmannen konstaterade att interpellanten inte var
            närvarande i kammaren och förklarade överläggningen avslutad.
          </note>
          <note>
            9 § Svar på interpellation 2013/14:487 om olaglig jakt på graffitimålare
          </note>
          <note type="speaker">
            Anf. 16 Justitieminister BEATRICE ASK (M):
          </note>
          <note>
            Fru talman! Rossana Dinamarca har frågat mig vad jag gör för
            att försäkra mig om att bevakningsföretag inte bedriver olaglig
            jakt på graffitimålare. Interpellanten frågar också vad jag avser
            att göra för att ge upprättelse till personer som har behandlats
            rättsvidrigt av myndigheter och för att försäkra mig om att detta
            inte upprepas.
          </note>
          <note>
            Skadegörelse i form av klotter utgör ett stort samhällsproblem.
            Kostnaderna för skadegörelse är stora för såväl det allmänna som
            för näringsliv och privatpersoner. Därför är det angeläget att
            förebygga och bekämpa sådan brottslighet. Jag vill dock betona
            vikten av att det måste göras i rättssäkra former och att det
            är allvarligt om inte regelverket följs.
          </note>
          <note>
            Verksamheten i bevakningsbranschen regleras av lagen om bevakningsföretag.
            Endast företag som har auktoriserats får bedriva bevakningsverksamhet.
            Auktorisation får beviljas om det kan antas att bevakningsverksamheten
            bedrivs på ett sakkunnigt och omdömesgillt sätt och inte har en
            från allmän synpunkt olämplig inriktning.
          </note>
          <note>
            Väktare som bedriver spaning och utredning i fråga om brott som
            hör under allmänt åtal utgör enligt Rikspolisstyrelsens föreskrifter
            exempel på vad som gör att en verksamhet kan anses olämplig. Det
            är länsstyrelsen som utövar tillsyn över auktoriserade bevakningsföretag
            och som kan återkalla en auktorisation om företaget brister i
            sin verksamhet.
          </note>
          <note>
            Vad gäller frågan om upprättande av register vill jag framhålla
            att det bland annat i personuppgiftslagen finns bestämmelser som
            syftar till att skydda den enskildes personliga integritet. Personuppgiftslagen
            gäller både för myndigheter och enskilda. Den är tillämplig vid
            databehandling av personuppgifter och i vissa fall vid manuell
            behandling av sådana uppgifter. Datainspektionen har ett tillsynsansvar
            enligt lagen.
          </note>
          <note>
            Jag förutsätter att berörda myndigheter i sitt arbete följer
            gällande regelverk. Personer som anser sig ha blivit felaktigt
            behandlade av en myndighet har möjlighet att vända sig till Justitieombudsmannen,
            JO, eller Justitiekanslern, JK.
          </note>
          <note>
            Mot denna bakgrund har jag inte för avsikt att vidta några åtgärder
            på området.
          </note>
          <note type="speaker">
            Anf. 17 ROSSANA DINAMARCA (V):
          </note>
          <note>
            Fru talman! Interpellationen handlar om att civilklädda och gömda
            väktare ägnar sig åt spaningsverksamhet genom att följa efter,
            fotografera och filma människor långt utanför väktarnas bevakningsområden.
            Det handlar om metoder som strider mot reglerna för bevakningsföretag
            och mot personuppgiftslagen, och det handlar om att politiker
            och myndigheter har låtit detta ske.
          </note>
          <note>
            Därför vill jag börja med att säga att det är anmärkningsvärt
            att justitieministern i sitt svar tar utgångspunkt i frågan om
            skadegörelse. Detta är en fråga om rättssäkerhet och inte en fråga
            om klotter. Det är lätt att tolka det som att ministern vill ursäkta
            de olagliga metoderna i den mån de förekommer.
          </note>
          <note>
            Det är också anmärkningsvärt att justitieministern inte ens tycks
            uppröras över att det statliga dåvarande Banverket har erkänt
            att de i strid med reglerna har anlitat civilklädda väktare som
            bedriver spaning på presumtiva klottrare på all allmän plats i
            Stockholms län. När justitieministern förutsätter att berörda
            myndigheter följer regelverket är det märkligt i relation till
            att interpellationen ställs mot bakgrund av att de nämnda myndigheterna
            inte följer gällande regelverk. Hur kan justitieministern då förutsätta
            att de följer det regelverk som de bevisligen inte följer, vilket
            framkommer i den bok som jag hänvisar till i interpellationen?
          </note>
          <note>
            Det är uppenbart att de lagrum ministern hänvisar till inte är
            tillräckliga eftersom dessa metoder har kunnat användas i snart
            två decennier – detta trots en tidigare muthärva och registerdom
            som rullades upp under 2002 och 2003 mot dåvarande Falck Security
            och trots en omfattande mediegranskning av CSG åren 2011–2012.
          </note>
          <note>
            Det är inte svårt att få tillstånd att bedriva bevakningsverksamhet,
            då det räcker att de ansvariga personerna har en viss utbildning
            och är ostraffade. Det räcker alltså att ljuga i sin ansökan och
            påstå att verksamheten ska bedrivas på ett korrekt sätt, och så
            är företaget i gång. Om justitieministern hade frågat länsstyrelsen
            om de ansåg att de hade tillräckliga resurser för tillsyn skulle
            de antagligen ha svarat nekande. Det är det svar som har framkommit
            i den kontakt som har funnits med länsstyrelsen.
          </note>
          <note>
            Det räcker att ett fuskande företag byter personer i ledande
            befattning för att verksamheten ska kunna fortsätta. Och det är
            i princip upp till mediers granskning att uppdaga oegentligheter.
          </note>
          <note>
            Datainspektionen har likaledes små resurser med sina föranmälda
            inspektioner. Företaget kan helt enkelt neka till att register
            finns. Om justitieministern hade kontaktat rättsenheten på Länsstyrelsen
            i Stockholms län eller Rikspolisstyrelsen hade hon också fått
            veta att möjligheten att återkalla ett bevakningsföretags auktorisation
            är praktiskt taget obefintlig i dag.
          </note>
          <note>
            Sammanfattningsvis svarar justitieministern mycket likt det granskade
            företaget. De hävdar också att det finns lagar som förbjuder den
            uppdagade verksamheten. Eftersom de aldrig skulle få för sig att
            bryta mot lagen kan den verksamheten inte heller existera på riktigt.
            Men en sådan solklar lögn ska inte räcka för att komma undan ansvaret
            i en rättsstat. Det är ett mycket naivt förhållningssätt att tro
            att nuvarande lagstiftning skulle vara tillräcklig när verksamheten
            så uppenbart bara fortsätter, trots tidigare granskningar och
            domar.
          </note>
          <note type="speaker">
            Anf. 18 Justitieminister BEATRICE ASK (M):
          </note>
          <note>
            Fru talman! Jag blir lite upprörd över att man inte får nämna
            den problematik det handlar om, nämligen att skadegörelsen är
            rätt omfattande. Det är naturligtvis inte poängen i interpellationen
            eftersom interpellanten uppenbarligen inte tycker att det är något
            större problem.
          </note>
          <note>
            Låt oss dock fokusera på detta, som är allvarligt, eftersom det
            finns anmälningar och ifrågasättande av hur företaget CSG har
            skött verksamheten. Jag tar också i min beredning kontakt med
            vederbörliga myndigheter och sätter mig in frågan.
          </note>
          <note>
            Med anledning av den artikelserie som Svenska Dagbladet publicerade
            2011 höll länsstyrelsen ett första möte med företrädare för CSG
            för att så att säga förhöra dem om saken. I mars 2012 gjordes
            en inspektion i företagets lokaler i Solna eftersom synpunkter
            som inte kom in upprepades. Ett antal förelägganden kom också
            i juni. De rörde framför allt brister i avtal mellan olika kunder
            och otillräcklig utbildning hos vissa butikskontrollanter; likväl
            gjorde man detta. I september 2012 rapporterade CSG vilka åtgärder
            de hade vidtagit. Man inledde alltså ett ganska noggrant granskningsarbete.
            Och varje myndighet vill naturligtvis ha mer resurser.
          </note>
          <note>
            När det gäller anmälningar har det kommit in ett trettiotal anmälningar
            som rör den typen av frågeställningar som bokförfattaren och interpellanten
            tar upp. Länsstyrelsen säger att man i ett fåtal fall har kunnat
            påvisa förhållanden som stöder omständigheterna, men man har behandlat
            långt ifrån alla anmälningar. Två anmälningar handlar just om
            att väktare har arbetat civilklätt och inte enligt reglerna. Där
            pågår tillsynsärendet, om jag är rätt informerad.
          </note>
          <note>
            Datainspektionen har också tittat på hur man använder personuppgifter.
            Det är ju en annan sak som dyker upp i interpellationen och i
            boken. Datainspektionen har gjort en granskning i en omgång i
            alla fall. Då fann man att som helhet kunde man inte se att verksamheten
            var kränkande, enligt personuppgiftslagen i varje fall.
          </note>
          <note>
            När det gäller internetfilmen som också nämns i boken är det
            oklart vem som har publicerat den, och sammanfattningsvis kan
            man säga att Datainspektionen uttalade att de utgår från att företaget
            ser över rutinerna i flera avseenden. Och det är väl bra att man
            gör så.
          </note>
          <note>
            Min poäng med detta är att ansvariga tillsynsmyndigheter har
            reagerat – med rätta – på de missförhållanden som har beskrivits
            i artiklar och i boken. Det är självklart att så måste ske. Man
            har också gått igenom ärende efter ärende. Men det krävs också
            i en rättsstat att man kan bevisa och att man kan påtala att detta
            bryter mot föreskrifter och regler. Det har inte skett i många
            ärenden, vad jag förstår. Detta är inte heller färdighanterat.
          </note>
          <note>
            Myndigheterna gör dock sitt arbete, och jag tycker att det är
            bra. Sedan har jag respekt för om det kan finnas tjänstemän som
            tycker att man borde ha ännu mer resurser och så vidare. Men man
            har inte sett mellan fingrarna när det gäller de beskrivningar
            av missförhållanden som de här journalisterna har plockat fram.
          </note>
          <note type="speaker">
            Anf. 19 ROSSANA DINAMARCA (V):
          </note>
          <note>
            Fru talman! Jag vill ändå återigen säga att det här inte är en
            fråga om klotter är bra eller dåligt. Jag håller fullständigt
            med justitieministern om att skadegörelse inte är något positivt;
            det ska naturligtvis motverkas.
          </note>
          <note>
            Det kan dock inte vara så att målet helgar alla medel. När vi
            ser på vad en väktares arbetsuppgift faktiskt är – det kanske
            justitieministern ändå är bekant med – handlar det om egendomsskydd,
            ett förstärkt egendomsskydd, utöver det som polisen kan ge. Man
            får bara gripa personer på samma premisser som vem som helst,
            så kallat envarsgripande. De som arbetar med stationär bevakning
            släcker lampor, stänger fönster och kontrollerar att dörrar är
            låsta.
          </note>
          <note>
            För att illustrera att det har förekommit lite annat vill jag
            läsa ur en av CSG:s egna platsannonser för väktare som publicerades
            2010. Det är en annons för ett jobb som verkar vara något utöver
            det vanliga, skulle man väl kunna säga. Det är tydligt att kunden
            är främst SL och att det handlar om väktare. Det står att uppdraget
            i huvudsak består i att motverka skadegörelse för kundens räkning.
            Sökanden ska ha militär erfarenhet och kunna arbeta under extrema
            förhållanden. Tycker justitieministern att den platsannonsen rimmar
            väl med de arbetsuppgifter som en väktare har?
          </note>
          <note>
            Vi kan vara överens om att det är ett problem med skadegörelse.
            Men om omfattningen av problemet är så stort, är det då inte rimligare
            att polisen ägnar sig åt spaningsverksamheten? Det är faktiskt
            de som har möjlighet att göra det och inte väktare.
          </note>
          <note>
            I boken framkommer också många olika fall som visar på hur väktare
            förföljer människor som man tror klottrar. Till exempel nämns
            eventet Art of the Streets som arrangerades av Riksteatern tillsammans
            med Graffitifrämjandet, där man följde efter besökare. Då var
            man civilklädd och följde efter dem i flera timmar. Det framkommer
            också exempel på att man sitter och lurar. I stället för att se
            till att förebygga brott följer man hur hela brottet verkställs,
            och därefter följer man efter och ser var personerna bor och vilka
            de umgås med. Det här är ytterst allvarligt, Beatrice Ask.
          </note>
          <note>
            Det framkommer också väldigt tydligt i de mediegranskningar som
            har förekommit att detta finns men att ingenting görs. Då menar
            jag att justitieministern inte bara kan luta sig tillbaka och
            säga att hon förutsätter att allting går bra till, när det inte
            gör det. Därför vill jag återigen ställa frågan: Hur tänker justitieministern
            försäkra sig om att det här upphör nu, att det inte fortsätter?
            I boken, som justitieministern ändå verkar ha läst, framkommer
            det att det har funnits uppgifter om detta så sent i höstas förra
            året.
          </note>
          <note type="speaker">
            Anf. 20 Justitieminister BEATRICE ASK (M):
          </note>
          <note>
            Fru talman! Jag hoppar över annonsen vad gäller tjänst vid bevakningsföretag.
            Vi kanske ska fokusera på det som interpellationen handlar om.
            Det är naturligtvis ingen ny uppgift för mig vad väktare har för
            ansvarsområde och hur regelverket ser ut – jag är rätt insatt
            i den saken. Skillnaden mellan interpellanten och mig tycks dock
            vara att interpellanten utgår från att allt som skrivs i en bok
            är korrekt medan vad myndigheter och rättsväsen möjligen kan kräva
            som bevisning inte är lika korrekt.
          </note>
          <note>
            Jag har läst vad som har framkommit i boken. Jag konstaterar
            också, efter kontakt med myndigheterna, att man har agerat och
            försöker utröna vad som är frågan i de anmälningar som har inkommit.
            Det är så man arbetar i ett rättssamhälle. Man kan inte ställa
            sig till doms över någonting baserat bara på uppgifter i en bok.
            Det måste också bevisas; det måste utredas.
          </note>
          <note>
            Myndigheterna har agerat under resans gång; vi har ju fått in
            anmälningarna under en period. Jag tycker att det är korrekt.
            Vi har regler, och vi har tillsynsmyndigheter som har befogenheter.
            Jag konstaterar att de tar sitt ansvar även om de inte i alla
            delar är överens med vad författarna till den här boken möjligen
            har lyft fram. Man får fortsätta arbeta med det.
          </note>
          <note>
            Det finns också ett och annat exempel där man kan fundera över
            om det stämmer.
          </note>
          <note>
            Det uppges i något sammanhang att man för Datainspektionen har
            visat upp bilder som ska finnas i något fotoregister. Vad vi har
            kunnat få fram fanns det vid den tidpunkten inte något pågående
            ärende som rör CSG hos Datainspektionen. Men tiden får väl utvisa
            hur det är med det.
          </note>
          <note>
            Hur agerar justitieministern? Jo, jag försöker försäkra mig om
            att de anmälningar som kommer in om missförhållanden när det gäller
            bevakningsföretag och andra hanteras enligt de regler som är fastställda
            av riksdag och myndigheter. Det är på det sättet vi arbetar. Skulle
            det visa sig att det inte finns regler som kan ta itu med brister
            får man återkomma och ta fram förslag till förändringar och förbättringar.
          </note>
          <note>
            Jag tror att det är oerhört viktigt i ett rättssamhälle att man
            inte bara utgår från att det som skrivs i en artikel eller i en
            bok är sanningen. Vi måste också på ett metodiskt sätt utreda
            saken i alla dess delar.
          </note>
          <note>
            Sedan är det naturligtvis viktigt att bevakningsföretag följer
            de regler som finns. Jag nämnde också i mitt förra inlägg att
            länsstyrelsen hade påtalat brister i avtal med kunder och så vidare
            hos de här företagen. Det är viktigt att det blir rätt. Jag tycker
            att det är bra att man har gett den typen av direktiv, rekommendationer
            och krav som företagen ska följa upp.
          </note>
          <note>
            Granskningen av bevakningsföretagen är väldigt viktig, inte bara
            vad gäller den typ av problematik som interpellanten lyfter upp
            utan också i andra sammanhang där de agerar. Väktare är ju inte
            poliser. Det är alldeles uppenbart att det är polisen som har
            ansvar för att gripa och så vidare. Väktare har rätt till envarsgripanden,
            som sades tidigare av interpellanten, och de får bara ingripa
            mot personer som de tar på bar gärning när dessa begår ett brott
            som kan straffas med fängelse. Annars får de inte ingripa.
          </note>
          <note>
            Väktare som utför bevakning ska dessutom enligt reglerna bära
            uniform som länsstyrelsen har godkänt, och på uniformen ska det
            stå väktare så att man kan se det. Det ska också finnas angivet
            vilket företag det handlar om.
          </note>
          <note>
            Vi har alltså ganska bra regler. De ska följas upp, de gäller
            och det finns skäl till att de finns.
          </note>
          <note type="speaker">
            Anf. 21 ROSSANA DINAMARCA (V):
          </note>
          <note>
            Fru talman! Vad det gäller det sista är det just det – det finns
            tydliga regler, men de följs inte.
          </note>
          <note>
            Det är klart att en bok kanske inte kommer med hela sanningen,
            men det här är en ganska tydlig granskning av olika polisanmälningar
            som har gjorts. Man har intervjuat personer – myndighetspersoner
            – som har medgett att de har varit medvetna om vilka metoder som
            har använts. Det framkommer också, som justitieministern säger,
            att länsstyrelsen har haft invändningar mot verksamheten, men
            likväl har den fortsatt. Det har inte bara varit något som har
            uppdagats och sedan avslutats utan något som har fortsatt fram
            till så sent som i höstas.
          </note>
          <note>
            Därför tycker jag fortfarande att det är anmärkningsvärt att
            justitieministern inte säger sig vilja göra någonting. Det är
            oerhört allvarligt när man inte kan lita på rättssäkerheten i
            en stat. Det är tydligt i det här fallet, tycker jag, att det
            är som att det får fortgå eftersom man anser att klotterproblemen,
            dem kan man göra lite som man vill med.
          </note>
          <note>
            När det gäller Datainspektionen har man haft problem med att
            hitta registren eftersom man har varit tvungen att föranmäla besök.
            Då har registren kanske inte funnits tillgängliga att titta på.
            Men många har vittnat om att de har blivit fotograferade, och
            det har även framkommit i polisanmälningar.
          </note>
          <note>
            Det finns också en rad berättelser om att man bara låter brottet
            begås. Man sitter och spanar och tittar på när det sker. Det har
            framkommit att det har hänt även när det har varit fråga om lagliga
            målningar. Graffitimålare har stått och gjort en målning och blivit
            filmade och fotade av civilklädda väktare.
          </note>
          <note type="speaker">
            Anf. 22 Justitieminister BEATRICE ASK (M):
          </note>
          <note>
            Fru talman! Interpellanten säger att det är anmärkningsvärt att
            ministern inte vill göra någonting. Låt mig säga så här: Jag gör
            någonting hela tiden. Det är mitt ansvar att säkerställa att tillsynsmyndigheter
            och andra ser till att regler följs. Det är också det som sker
            kontinuerligt.
          </note>
          <note>
            Vad jag däremot säger i mitt svar är att jag inte har för avsikt
            att vidta några nya åtgärder med anledning av interpellationen.
            Det är ju viss skillnad.
          </note>
          <note>
            Jag har försökt beskriva att man har följt upp de anmälningar
            som har kommit in och att de prövas på ett sakligt sätt. Det är
            viktigt. Nu säger Rossana Dinamarca att myndighetspersoner angett
            att de vet att saker inte har skötts enligt reglerna. Jag blir
            ju väldigt bekymrad om vi har myndighetspersoner som i så fall
            inte har sett till att en anmälan har gått vidare eller påtalat
            den typen av missförhållanden. Det är naturligtvis väldigt viktigt.
            Anonyma källor som man inte vet vilka de är kan man inte göra
            så mycket åt. Det är vars och ens rätt att berätta någonting.
            Men det är oerhört viktigt att de som arbetar på tillsynsmyndigheter
            och på annat håll faktiskt anmäler till rätt instans om saker
            inte sköts enligt reglerna.
          </note>
          <note>
            Jag vill också säga att Datainspektionen har ingripit i ärenden
            tidigare. Som ett exempel fick Falck Security 2003 en polisanmälan
            på sig på grund av att Datainspektionen agerade eftersom företaget
            hade registrerat just klottrare. Datainspektionen konstaterade
            också 2006 att Svensk Bevakningstjänst hade brutit mot personuppgiftslagen
            genom att enskilda väktare hade fotograferat personer. Man agerar
            alltså.
          </note>
          <note>
            Jag konstaterar: Vi har regler, de ska följas och de myndigheter
            som är satta att följa upp ansvaret ska se till att så sker. Min
            uppgift – och jag kommer att se till att den fungerar – är att
            säkerställa att myndigheterna tar det ansvaret. Om de inte skulle
            göra det på ett sakligt och rättssäkert sätt, då skulle jag vidta
            åtgärder.
          </note>
          <note>
            Överläggningen var härmed avslutad.
          </note>
          <note>
            10 § Svar på interpellation 2013/14:400 om tryckerimomsen
          </note>
          <note type="speaker">
            Anf. 23 Finansminister ANDERS BORG (M):
          </note>
          <note>
            Fru talman! Mats Pertoft har frågat mig på vilket sätt jag avser
            att agera för att snarast säkerställa att svenska företag inte
            tvingas gå i konkurs eller förlorar respekten för det svenska
            momssystemet med anledning av Skatteverkets agerande i samband
            med tryckerimomsen.
          </note>
          <note>
            Det är viktigt att komma ihåg att det är Skatteverkets och domstolarnas
            uppgift att tillämpa skattelagstiftningen och tolka praxis. Skatteverket
            har i sitt ställningstagande redogjort för sin uppfattning när
            det gäller moms vid framställningen av tryckta produkter. Ställningstagandet
            innebär att vissa tillhandahållanden av tryckerier som tidigare
            betraktats som tjänster i stället ska ses som varuleveranser med
            följd att den lägre skattesatsen 6 procent är tillämplig. Tryckerierna
            har då vänt sig till Skatteverket för att få tillbaka den moms
            som de har betalat in för mycket. I samband med att momsen har
            återbetalats har verket justerat avdragen för moms som gjorts
            av kunderna till tryckerierna.
          </note>
          <note>
            Det pågår fortfarande processer i domstolarna om verkets beslut
            att justera avdragen. Högsta förvaltningsdomstolen har dock i
            vissa fall bedömt att Skatteverket kan justera avdragen för moms
            som tryckeriernas kunder har gjort. Kunderna måste därför i dessa
            fall minska de gjorda avdragen för ingående moms. Om tryckeriet
            ska betala tillbaka det belopp kunden betalat för mycket i moms
            är en fråga mellan tryckeriet och kunden.
          </note>
          <note>
            Regeringen föreslog redan 2007 att det ska krävas att ett företag
            utfärdar kreditfaktura till sin kund för att Skatteverket ska
            betala tillbaka moms. Ändringen infördes 2008. Jag avser inte
            att vidta några åtgärder med anledning av den uppkomna situationen.
          </note>
          <note type="speaker">
            Anf. 24 MATS PERTOFT (MP):
          </note>
          <note>
            Fru talman! Tack för svaret, finansministern!
          </note>
          <note>
            Jag kan börja med att säga att jag inte anser att någon formellt
            har gjort direkt fel i denna fråga. Alla, både Skatteverket och
            andra parter, har hanterat den enligt regelboken. Problemet är
            att de som kommer i kläm är tryckerikunder och svenska förlag.
          </note>
          <note>
            I Sverige har vi ett system där företagen i betalningskedjan
            hanterar momsen åt staten för att sedan betala in den till Skatteverket
            i slutändan.
          </note>
          <note>
            Det som nu har hänt är att tryckerierna har fått tillbaka momsinbetalningar
            från Skatteverket eftersom man, som finansministern också påpekade,
            har sänkt momsen. De förlag som har dragit av momsbetalningar
            i sin momsdeklaration blir då tvingade att betala mer moms till
            Skatteverket. Det är tryckerierna som har fått tillbaka pengar,
            men dessa pengar borde egentligen ha hamnat hos deras kunder.
            Jag menar att Skatteverket borde ha ett ansvar för dessa betalningar.
          </note>
          <note>
            Nu säger Skatteverket att tryckerierna ska betala vidare pengarna
            till sina kunder, men riktigt så fungerar inte det svenska skattesystemet.
            Det fungerar inte så att olika parter skickar pengar mellan varandra,
            utan det är Skatteverket som har högsta ansvar för detta. Det
            är väldigt viktigt att staten tar ansvar för denna hantering.
            Vad som nu är på gång är ju att många förlag – bokförlag, tidskriftsförlag
            och andra tryckerikunder, framför allt företag – drabbas av väldigt
            höga kostnader som de inte kan hantera. De har inte dessa pengar,
            och det är inte de som har gjort fel.
          </note>
          <note>
            Trots att de har gjort allt rätt enligt gällande regler tvingas
            de till konkursens brant. Detta hotar jobb. Det hotar företag,
            som kanske måste gå i konkurs och säga upp sina medarbetare för
            att de har gjort rätt. De har gjort rätt rent formellt. De har
            gjort allt enligt regelboken, men under resans gång har reglerna
            ändrats.
          </note>
          <note>
            Det är inte företagen som ska bära ansvaret när regelboken har
            ändrats. Det borde vara staten som tar det ansvaret när regelverket
            ändras under resans gång. Detta hotar arbetsplatser och företag,
            som hamnar i knipa.
          </note>
          <note>
            Jag får dagligen mejl från olika förlag som säger: Nu, den 12
            juni, får vi betalningsföreläggande, och då måste vi betala in
            dessa pengar till Skatteverket, men vi har inte dessa pengar.
            Vi tvingas gå i konkurs om inte något händer. Detta menar jag
            att det är regeringens ansvar att hantera.
          </note>
          <note type="speaker">
            Anf. 25 Finansminister ANDERS BORG (M):
          </note>
          <note>
            Fru talman! Vi har fått en situation där ett antal företag upplever
            att de har fått bekymmer. Det är naturligtvis beklagansvärt, men
            det innebär inte att det är en naturlig frågeställning för vare
            sig regering eller riksdag. Det är rätt viktigt att vi reder ut
            vad det är vi talar om.
          </note>
          <note>
            Vi har haft en normal, domstolsbaserad process enligt de grundlagar
            och det fördrag vi har för regeringen. EU-domstolen har gjort
            en prövning och kommit fram till ett domslut som innebär att man
            har fått ompröva hur lagstiftningen ska tolkas. Detta har Skatteverket
            gjort. Det har prövats i domstol och lett fram till den situation
            vi är i nu.
          </note>
          <note>
            Man har gjort avdrag för 25 procent hos slutkunden när avdraget
            borde ha varit 6 procent. Man har alltså gjort ett för stort avdrag,
            och därför har det uppstått en skattefordran här. I dag kan denna
            situation inte längre uppkomma, för vi har kreditfakturan som
            innebär att den som får ut pengar från Skatteverket också måste
            redovisa hur förloppen ser ut. Då skulle den här situationen aldrig
            ha kunnat uppkomma. Men det är i grund och botten ingenting som
            har varit oklart i de olika leden, och det finns inte heller något
            skäl att tro att rättsläget kommer att ändras genom de prövningar
            som görs. Man har gjort för stora avdrag på sin momskreditering,
            och nu får man återbetala det.
          </note>
          <note>
            Då kan man ställa sig frågan hur man ska tänka kring detta. Vi
            är i riksdagen nu, och här talar vi om vilka riksdags- och regeringsbeslut
            som bör fattas. Det är inte tänkbart att vi inför en lagstiftning
            om att staten generellt ska ta ansvar för att korrigera för skatteintäkter
            när det sker domstolsutslag. Det är inte tänkbart. Då skulle vi
            hamna i en helt omöjlig sits. Domstolsprocessen har sin ordning,
            och sedan får det bli rättstillämpning.
          </note>
          <note>
            Man kan inte heller tänka sig att Skatteverket skulle frångå
            gällande rättspraxis eller gällande regler för att man uppfattar
            detta som ett särskilt besvärligt fall. Så kan inte en myndighet
            fungera. Då måste man försöka hitta någon generell regeländring
            som skulle vara möjlig här. Vi kan inte ha regeländringen att
            om ett bolag riskerar att gå i konkurs ska vi ändra tillämpningen
            av skattelagstiftningen. Då hamnar vi i en situation som inte
            fungerar.
          </note>
          <note>
            Vi är i en beklagansvärd situation som är betungande för företagen,
            men om man inte kan hitta ett generellt förslag till regeländring
            här som man också är beredd att stå för i andra fall som är likadana
            är det inte möjligt att åtgärda. Man kan inte säga att staten
            alltid ska bära de ekonomiska konsekvenserna av domstolsutslag
            i skatterätt. Det går helt enkelt inte. Det är inte en rimlig
            princip. Vi har aldrig haft den, och vi kommer heller aldrig att
            få den i svensk lagstiftning.
          </note>
          <note>
            Detta må vara beklagansvärt, men det finns ingen rättsosäkerhet
            här. Det är ingen som har gjort fel i processen. Alla olika institutioner
            har uppfyllt sin plikt i enlighet med svensk grundlag och EU-författningen.
            Då hamnar vi tyvärr i den här sitsen.
          </note>
          <note type="speaker">
            Anf. 26 MATS PERTOFT (MP):
          </note>
          <note>
            Fru talman! Jag är helt överens med finansministern om att alla
            har gjort rätt. Man har följt regelboken från början till slut.
            Alla parter har gjort rätt. Men under resans gång har hela regelboken
            ändrats.
          </note>
          <note>
            Detta är svårt. Hur hanterar man en process där alla gör rätt
            men något ändras i färdplanen under vägens gång och företag riskerar
            att gå i konkurs, liv slås i spillror och människor förlorar jobben?
            Vem bär ansvaret? Är det Skatteverket, som ju har gjort rätt?
            Är det företagarna, som också har gjort rätt? Vem är det?
          </note>
          <note>
            Detta kallas vanligtvis moment 22. Jag har för mig att det var
            en amerikansk film på 1960-talet som handlade om att alla gjorde
            rätt, och därmed gjorde ingen någonting, och sedan blev det bara
            kaos.
          </note>
          <note>
            Regeringen, anser jag, har ett övergripande ansvar för att hitta
            vägar att lösa denna situation. Jag kan inte säga vilken väg det
            är. Jag sitter inte i regeringen. Jag är inte minister. Men Anders
            Borg har ett ansvar för att hitta lösningar här.
          </note>
          <note>
            Finansministern säger att detta är beklagansvärt men inte möjligt
            att ordna. Vi kan vara överens om att det är beklagansvärt. Men
            ska vi bara stillatigande sitta och titta på medan jobb går till
            spillo på grund av att formalia inte kan hantera verkligheten?
          </note>
          <note>
            Det handlar om förlag och tryckerikunder som helt korrekt har
            dragit av 25 procents moms i sin momsdeklaration. Dessa 25 procent
            har sedan ändrats till 6 procent. 19 procentenheter av deras momskostnader
            ska betalas tillbaka till Skatteverket. De har dragit av för mycket.
            De 19 procenten har dock Skatteverket, helt enligt regelboken,
            betalat ut till tryckerierna. Pengarna finns alltså på fel plats.
          </note>
          <note>
            Nu är det formellt korrekt av Skatteverket att betala dessa 19
            procent tillbaka till tryckerierna, men problemet kvarstår: De
            som ska betala dessa pengar till Skatteverket – momshanteringen
            ska egentligen inte kosta företag någonting, för de utför en tjänst
            åt svenska staten i momshanteringsskedet – ska nu betala en summa
            som är så stor att de hotas av konkurs, vilket hotar svenska arbetsplatser.
          </note>
          <note>
            Det här är inte en ansvarsfull hantering. Det är en katastrofal
            hantering. Regelboken krockar med verkligheten. Alla har gjort
            rätt på detta sätt. Ändå tvingas vi se att jobb hotas och företag
            slås i spillror. Då menar jag att regeringen har ett ansvar att
            lösa denna situation.
          </note>
          <note type="speaker">
            Anf. 27 GUNNAR ANDRÉN (FP):
          </note>
          <note>
            Fru talman! Efter Mats Pertofts två inlägg avvaktar jag med spänning
            hans förslag på vad man ska göra. Hitintills har vi inte hört
            någonting annat än att det är bekymmersamt, precis som statsrådet
            säger. Jag håller med om det.
          </note>
          <note>
            Denna dom handlar inte om ändrade regler utan om tillämpningen.
            Den har ställt till med mycket bryderi hos många momsinbetalare
            genom Skatteverkets krav. Det handlar kanske om över 1 000 miljoner
            kronor. Vi som är inblandade i det här ser verkningar av detta
            på många olika sätt.
          </note>
          <note>
            Jag skulle vilja ta upp två andra trådar i sammanhanget som mer
            handlar om det strukturella.
          </note>
          <note>
            Det ena är den långa tid som har gått. Utan att det egentligen
            har varit fråga om skatteplanering har många aktörer betalat enligt
            bestämmelser som de trodde gällde och som nu upphävs. Det handlar
            om i storleksordningen 10–15 år. Som statsrådet säger ändrade
            regeringen 2007–2008 på en del andra förutsättningar när det gäller
            kreditfakturor till kunder. Många har alltså handlat i god tro
            i den här frågan. De drabbas nu, precis som Mats Pertoft säger,
            av ganska stora kostnader som de inte har förutsett.
          </note>
          <note>
            Det är det ena. Att det har varit så här under lång tid är ett
            bekymmer. Det har lagrats mycket pengar. Man kan fråga om det
            ska finnas preskriptionstider i sådana här sammanhang. Det är
            det ena jag skulle vilja fråga om.
          </note>
          <note>
            Fru talman! Det andra är ännu mer grundläggande. Det handlar
            om att vi har ett system som efter 1991, då vi hade en enda momssats,
            har perforerats. Vi har väldigt många olika momssatser nu. Det
            är undantag på undantag. Här handlar det också om ett undantag.
          </note>
          <note>
            Detta gör att man alltid måste fundera på hur själva momssystemet
            ska vara utformat. Ministären Persson tillsatte en gång i tiden
            – det tyckte jag var klokt – en utredning, och betänkandet kom
            ungefär 2005. Utredningen gjordes av överdirektören Lennart Hamberg.
            Han diskuterade hur hög momsen skulle vara i genomsnitt om man
            tog bort alla de undantag som fanns och hade införts av olika
            regeringar – vi hade infört det för mat och en massa olika saker.
            Då var den inte längre 25 procent. Om alla skulle betala lika
            mycket för mat, blöjor, bensin och vad det nu kan vara skulle
            den effektiva momssatsen vara 21,9 procent.
          </note>
          <note>
            Det säger någonting om att vi genom en massa undantag i momsreglerna
            har skapat egna problem. Det är det som har grundlagt detta. De
            olika momssatserna och frågan om vad som ska vara tillhandahållande
            av tjänst eller varuleverans gör att vi har fått den här, som
            statsrådet säger, mycket beklagansvärda situationen.
          </note>
          <note type="speaker">
            Anf. 28 Finansminister ANDERS BORG (M):
          </note>
          <note>
            Fru talman! Vi förefaller alla vara överens om att det i grund
            och botten finns en beklagansvärd situation här. Men vi arbetar
            i en rättsstat, och rättsstatens grundpelare är att vi har domstolar
            som tillämpar lagar och att den lagtillämpningen inte sker i riksdagens
            kammare och inte av statsråd eller av regeringen. Och vi har generellt
            sett väldigt få undantag där man kan frångå de rättsprocesser
            som gäller.
          </note>
          <note>
            Jag kan inte heller se att det finns något sådant förslag som
            Mats Pertoft eller någon annan har tagit upp. Man kan inte ha
            en lagstiftning som innebär att regeringen, om det är behjärtansvärt
            eller hotar att leda till konkurs, ska frångå skattelagstiftningen.
            Jag får nog bara påpeka att de allra flesta konkurser i Sverige
            är föranledda av att man inte har fullgjort sina förpliktelser
            mot Skatteverket. Det är alltid beklagansvärt, men ska vi få in
            våra skatteintäkter och klara våra välfärdsåtaganden är det nog
            den ordning man ska ha.
          </note>
          <note>
            Jag tror inte att vi kan ha en ordning där regeringen, på veckobasis,
            på torsdagarna ska pröva alla fall där man anser att det är nödvändigt
            att rädda ett företag från konkurs. I varje enskilt fall kommer
            det att vara behjärtansvärt och beklagansvärt. Och i många fall
            beror detta inte på att företagen har gjort fel.
          </note>
          <note>
            Jag tror inte heller att man kan införa regler där vi får ett
            statligt ansvar för retroaktivitet i domstolsprövningar. Det går
            helt enkelt inte att överblicka vad det skulle få för konsekvenser.
            Skulle man ens överväga det skulle man behöva göra en väldigt
            grundlig genomgång av detta. Och jag har följaktligen svårt att
            se att det skulle påverka de fall som är på väg att avgöras.
          </note>
          <note>
            Jag kan inte heller se att det i grunden finns någon rättsoklarhet
            här, utan jag tror att vi har en rätt klar bild av hur de här
            civilrättsliga processerna faller ut. Den här momskedjan håller
            ihop. Nu har man gjort för stora avdrag, och då har man en skyldighet
            att betala det.
          </note>
          <note>
            Det är naturligtvis beklagansvärt att detta har gällt under en
            lång tid, men vi kan inte heller frångå det faktum att det är
            så här vi vill att ett rättssamhälle ska fungera. Det finns en
            EU-domstol som prövar de enskilda ländernas beslut, och det finns
            domstolar i Sverige som gör det. Det är den konstitutionella ordning
            vi har.
          </note>
          <note>
            Jag kan inte se att Mats Pertoft ens ger en antydan om vad som
            är vägen framåt.
          </note>
          <note>
            Att vi från regeringens sida skulle ha en allmän överprövning
            i samband med konkurser tror jag helt enkelt skulle vara otänkbart.
            Att vi skulle ha en ordning där staten varje gång vi får förändringar
            i domstolar i förhållande till rättspraxis skulle ta på sig det
            ekonomiska ansvaret tror jag också är helt orimligt. Jag har också
            svårt att se att det är möjligt att vi skulle ha en generell tidsgräns
            bakåt i fråga om när staten alltid tar på sig ansvaret.
          </note>
          <note>
            I alla de tre fallen skulle vi vara tvungna att göra väldigt
            grundliga utredningar och helt enkelt överväga vad vi ska landa
            i. Och då tror jag att de allra flesta av de här fallen redan
            kommer att vara avgjorda rent civilrättsligt.
          </note>
          <note>
            Det må vara så att Mats Pertoft har en önskan om att regeringen
            skulle kunna åtgärda allt som är beklagansvärt. Det är en ambition
            man naturligtvis kan dela när det är beklagansvärda fall. Men
            då måste nog även Mats Pertoft hjälpa till med att peka ut någon
            typ av riktning och något som skulle ha möjlighet att ha effekt
            i de här fallen.
          </note>
          <note type="speaker">
            Anf. 29 MATS PERTOFT (MP):
          </note>
          <note>
            Fru talman! Jag håller med finansministern om allting han sade
            i föregående inlägg, förutom att jag menar att regeringen måste
            ta ett ansvar.
          </note>
          <note>
            Vi befinner oss nästan i en Kafkasituation. Alla som har läst
            Processen av Franz Kafka vet ungefär vad jag menar. Alla gör rätt.
            Ändå blir den enskilda lilla människan drabbad, och ingen tar
            ansvar för detta. Alla gör rätt. Alla har gjort rätt hela vägen:
            Skatteverket och företagen. Ändå drabbas den enskilda människan,
            och ändå försvinner jobb i Sverige. När alla gör rätt och det
            ändå blir fel menar jag att det är regeringens ansvar.
          </note>
          <note>
            Jag pratar inte om ändringar i lag. Jag pratar inte om konstanta
            ändringar eller någonting sådant. För jag menar att systemet egentligen
            fungerar. Men någon måste ta ansvar för detta, och då menar jag
            att det är regeringen och finansministern som har det yttersta
            ansvaret.
          </note>
          <note>
            Jag kan tänka fritt. Jag har inget ansvar för vad Skatteverket
            gör. Men en möjlighet vore om Skatteverket skulle bevilja alla
            företag, förlag eller andra kunder, som är drabbade av detta anstånd
            med momsinbetalningar tills processen är avslutad. Jag kan inte
            bestämma – och det kan inte finansministern heller – vad Skatteverket
            ska göra. Men jag menar att när ingen kan utkrävas ansvar för
            detta är det regeringen och finansministern som måste ta detta
            ansvar. Annars hamnar vi i en situation där människor tappar tilltron
            till samhället, staten, regeringen och de processer som finns.
            Det är farligt när det finns ett skattesystem där företagen på
            ett kostnadsneutralt sätt redovisar skatteintäkterna till staten
            och gör vårt samhälle en tjänst, som de inte ens får betalt för.
          </note>
          <note type="speaker">
            Anf. 30 Finansminister ANDERS BORG (M):
          </note>
          <note>
            Fru talman! Debatten har landat i att det är alldeles tydligt
            att det råder en beklagansvärd situation. Det är också lika tydligt
            av debatten att det inte finns någon lösning på situationen.
          </note>
          <note>
            Det Mats Pertoft antyder skulle vara lösningen med en generell
            regel – det vill säga att regeringen ålägger Skatteverket att
            i vissa fall frångå rättsregler på grund av att något är beklagansvärt,
            att det är fråga om en särskilt viktig verksamhet eller att jobb
            hotas – tror jag Mats Pertoft själv inser inte kan tillämpas.
            Regeringens och riksdagens uppgift är att stifta generella lagar
            som kan tillämpas på alla de fall som uppkommer. En tänkbar utväg
            skulle alltså finnas i någon regel som jag inte ser en möjlighet
            att använda.
          </note>
          <note>
            Detta är beklagansvärt, men vi ska inte skapa en bild av att
            det finns en väg att hantera frågan. Det är inte heller tänkbart
            att Skatteverket gör egna rättstillämpningar vid sidan av domstolsväsendet
            bara därför att det har förekommit en mediedebatt om frågorna.
            Mats Pertoft inser nog att det inte är en rimlig ordning.
          </note>
          <note>
            Överläggningen var härmed avslutad.
          </note>
          <note>
            11 § Svar på interpellation 2013/14:462 om tonnageskatt eller
            utflaggning
          </note>
          <note type="speaker">
            Anf. 31 Finansminister ANDERS BORG (M):
          </note>
          <note>
            Fru talman! Lars Johansson har frågat mig om när en tonnageskatt
            för svensk sjöfart ska införas.
          </note>
          <note>
            Regeringens målsättning är att Sverige ska ha en konkurrenskraftig
            sjöfartsnäring. Frågan om införande av en tonnageskatt i Sverige
            har tidigare utretts av Tonnageskatteutredningen. Vid beredningen
            av utredningens förslag har det framkommit att både utredningens
            analys och de förslag som har lagts fram med grund i analysen
            är bristfälliga. Beslutsunderlaget och utredningens förslag bedöms
            därför inte kunna ligga till grund för lagstiftning. Det är därför
            nödvändigt att frågan om tonnageskatt utreds igen.
          </note>
          <note>
            Regeringen har därför den 24 januari 2013 beslutat om direktiv
            till en utredning med uppdrag att analysera möjligheterna att
            införa ett system med tonnageskatt i Sverige. Frågan ska denna
            gång utredas ur ett bredare perspektiv. Utredningen ska även se
            över de befintliga stöden för sjöfartsnäringen.
          </note>
          <note>
            En utgångspunkt för utredningens uppdrag är dock att sjöfartsstöden
            i grunden ska vara oförändrade. Utredningen ska redovisa sitt
            uppdrag den 15 november 2014.
          </note>
          <note type="speaker">
            Anf. 32 LARS JOHANSSON (S):
          </note>
          <note>
            Fru talman! Anledningen till att jag återigen väcker en interpellation
            om tonnageskatten är att jag har debatterat frågan om tonnageskatt
            under de senaste åtta åren vid ett antal tillfällen med finansministern.
            Socialdemokraterna och jag har bestämt hävdat att det är oerhört
            viktigt att tonnageskatt införs i Sverige så att fler svenska
            fartyg inflaggas i landet. Sedan det blev en borgerlig regering
            har utvecklingen gått i rakt motsatt riktning. Ungefär halva handelsflottan
            har flaggats ut, och 5 000 jobb har gått förlorade sedan 2009.
            Regeringen har hela tiden hävdat att branschen har tillräckligt
            med stöd och att det därför inte krävs några ytterligare åtgärder.
          </note>
          <note>
            Rederinäringen har sett sig om i Europa och noterat att alla
            andra EU-länder med sjöfart har tonnageskatt. Därmed har rederinäringen
            flaggat ut till andra länder i Europa, inte minst till våra grannländer.
          </note>
          <note>
            Konsekvenserna av den förda politiken har nu blivit ännu värre,
            nämligen att det maritima klustret har fått sig en allvarlig knäck
            – inte minst i Göteborgsområdet. Damen Shipyards Group, ett holländskt
            bolag som bedriver reparationsvarv på många ställen i Europa,
            har beslutat sig för att lägga ned Götaverken Cityvarvet. Skälet
            till det är att den svenska sjöfartsmarknaden är för dålig. Det
            är oerhört allvarligt.
          </note>
          <note>
            Det handlar om en stor arbetsplats. Det är ett varv med två reparationsdockor
            och fyra kajer. I höstas var 140 personer anställda. Därutöver
            fanns många i servicenäringen som var beroende av Cityvarvet.
            I höstas varslades 53 personer. Beslut att lägga ned varvet fattades
            i slutet av april. Det rör sig om 70 anställda, och därutöver
            berörs ett par hundra arbetstillfällen bland underleverantörer.
            Det är en stor arbetsplats med stor betydelse för sysselsättningen
            i Göteborg.
          </note>
          <note>
            Nedläggningen innebär också att Nordens största hamn i fortsättningen
            inte har ett reparationsvarv. Vad får det för konsekvenser för
            en fortsatt utflaggning till andra nordiska länder som har reparationsvarv?
            Rederierna vill gärna ha ett varv där de kan reparera sina fartyg
            vid anlöp. När de inte kan göra så längre är frågan vad det får
            för konsekvenser. Ingen kan svara på den frågan i dag. Det enda
            jag vet efter att ha besökt Götaverken Cityvarvet är att det pågår
            diskussioner och att det finns intressenter som vill ta över reparationsvarvet.
          </note>
          <note>
            Det är bland annat därför det är oerhört viktigt med ett kraftfullt
            uttalande från regeringen om att nu äntligen införa tonnageskatt
            i Sverige. Den utredning som finansministern hänvisar till är
            en enmansutredning där vi inte har någon som helst insyn i framskridandet
            av arbetet. Men om den politiska viljan finns från finansministerns
            och den borgerliga regeringens sida går det att göra ett kraftfullt
            uttalande om att införa tonnageskatt i Sverige snarast möjligt
            och att utredningen enbart är en teknisk skatteutredning som har
            till uppgift att ta itu med de skattetekniska frågorna.
          </note>
          <note>
            Min fråga kvarstår till finansministern. Är finansministern beredd
            att göra ett kraftfullt uttalande om att införa tonnageskatt i
            Sverige?
          </note>
          <note type="speaker">
            Anf. 33 JESSICA ROSENCRANTZ (M):
          </note>
          <note>
            Fru talman! Jag vill börja med att problematisera debatten något.
            Det låter på Lars Johansson som att alliansregeringen inte tar
            utflaggningen på allvar. Situationen är naturligtvis tvärtom.
            Hela Alliansen ser de stora bekymmer som den nu pågående utflaggningen
            medför. Därför har också alliansregeringen och allianspartierna
            i riksdagen fört fram en rad olika förslag för att förbättra konkurrenskraften
            för svensk sjöfart.
          </note>
          <note>
            Förra året presenterade regeringen en maritim handlingsplan vars
            syfte var att förbättra konkurrenskraften för den svenska sjöfartsnäringen.
          </note>
          <note>
            Vi här i kammaren har tryckt på ett antal knappar under det gångna
            året som just har inneburit beslut som förbättrar situationen
            för svensk sjöfart. Exempelvis har vi röstat för fler praktikplatser.
            Vi har röstat för ett utvidgat sjöfartsstöd för fler fartygskategorier,
            där även kabelläggningsföretag och muddringsföretag har möjlighet
            att få sjöfartsstöd. Vi har röstat för att införa EU:s regelverk
            om inre vattenvägar även här i Sverige, vilket möjliggör en helt
            ny typ av sjöfart på till exempel Vänern. Vi har röstat för att
            svenska fartyg ska få ha väpnad personal när de seglar förbi till
            exempel Somalias kust med risk för piratattacker. Vi har också
            röstat för mer sjöfartsforskning.
          </note>
          <note>
            Det här var några exempel. Till listan kan tillföras många olika
            förslag som riksdagen har röstat igenom på uppdrag av alliansregeringen.
          </note>
          <note>
            Regeringen avser att presentera en fortsättning på arbetet i
            form av en maritim strategi. Den ska i ett bredare perspektiv
            ta sig an frågan om hur vi kan skapa mer tillväxt och fler arbetstillfällen
            inom de blå näringarna.
          </note>
          <note>
            Till detta kommer, precis som Lars Johansson beskriver, frågan
            om tonnageskatt. Där har, som finansministern påpekade, utredningar
            genomförts tidigare men med bristande resultat. Alltså har det
            tillsatts en ny utredning, vars resultat kommer att presenteras
            i höst. Men det är viktigt att säga att utredningen naturligtvis
            inte är utan komplikationer. Komplexa skattemässiga frågor uppstår.
            Det handlar också om att se hur andra länder med tonnageskatt
            har utformat sina system. Vad kan man eventuellt ställa för motkrav
            om vi skulle införa en tonnageskatt? Hur hänger det samman med
            andra befintliga stöd?
          </note>
          <note>
            Det är en väldigt viktig utredning som kommer att presenteras
            i höst. I direktivet sägs det inte att utredaren ska säga om vi
            ska införa eller inte införa en tonnageskatt, utan uppdraget är
            att presentera hur man kan införa den. Hur ser möjligheterna ut
            för att införa en tonnageskatt? Hur kan ett sådant system se ut?
          </note>
          <note>
            Jag vill verkligen understryka att även om tonnageskatten är
            en fråga som lyfts upp ganska ofta har den här regeringen, som
            den första regeringen någonsin, tagit ett samlat grepp om hela
            sjöfartsnäringen, presenterat en maritim handlingsplan och avser
            att gå vidare med en maritim strategi. Det är viktigt, fru talman,
            att utöver den viktiga tonnageskatten ha ett bredare perspektiv.
          </note>
          <note type="speaker">
            Anf. 34 GUNNAR ANDRÉN (FP):
          </note>
          <note>
            Fru talman! Hur kort bör vårt minne vara? Det är en intressant
            fråga. Det är naturligtvis bra att bara minnas bakåt till 2006
            och inte att det fanns en tid dessförinnan. Jag var ledamot av
            riksdagen redan då. Herr Björklund var ledamot, liksom herr Johansson
            och herr Karlsson var ledamöter av riksdagen.
          </note>
          <note>
            Kära åhörare! Det är inte så att Socialdemokraterna alltid har
            varit för införande av tonnageskatt. Tvärtom var det så att ett
            intensivt motstånd mobiliserades mot varje förslag om att införa
            tonnageskatt under perioden 2002–2006. Jag fick ett herostratiskt
            ryktbart svar av dåvarande finansministern Bosse Ringholm när
            jag föreslog att vi skulle införa tonnageskatt. Han sade i svaret
            2003 att detta förslag är främmande för svensk skattelagstiftning.
            Exakt så sade han: främmande för svensk skattelagstiftning.
          </note>
          <note>
            Jag välkomnar att Socialdemokraterna gjort helt om i denna fråga.
            Men jag tycker att det är alldeles riktigt, som den här regeringen
            har gjort, att tillsätta en ny utredning. Den utredning som kom
            2005 var, i motsats till vad Lars Johansson möjligen minns, en
            enmansutredning. Utredaren hette Göran Ekström och hade varit
            chef för Tullverket eller någonting liknande. Det var alltså en
            enmansutredning och tillsattes av Bosse Ringholm på förslag av
            Claes-Göran Brandin i Göteborg. Utredaren kom fram till att man
            nog skulle överväga att införa en tonnageskatt.
          </note>
          <note>
            Det fanns en jättelik brist i den utredningen, och det var att
            man inte beaktade rederiernas obeskattade reserver, som då uppgick
            till i storleksordningen 20 miljarder. De har säkert minskat numera;
            det är jag helt övertygad om. Det var helt omöjligt att man skulle
            ge rederierna 20 miljarder kronor. Det tror jag ingen av oss skulle
            tycka var riktigt.
          </note>
          <note>
            Jag förstår i och för sig den tveksamhet som regeringen Persson
            kände inför att införa tonnageskatt, mot bakgrund av att man år
            2000 – det var innan jag blev ledamot av riksdagen – införde ett
            nytt sjöfartsavtal som gjorde att rederierna kunde räkna av sociala
            avgifter, som man fortfarande gör, mot stödet. Det gjorde att
            hela denna utredning, Göran Ekströms utredning, famlade i vatten
            och sjönk som en sten.
          </note>
          <note>
            Jag ser fram emot, precis som Lars Johansson och andra debattörer,
            att vi ska få en bra sjöfartsnäring i det här landet och att vi
            åter ska få se fler svenska fartyg i flottan. Det är inte bra
            att så många har blivit utflaggade. Att detta, som det påstås
            eller görs gällande, enbart är tonnageskattens fel är dock inte
            korrekt. Det har att göra med många andra saker. Jag hoppas att
            vi så småningom ska komma fram till att tonnageskatt ska bli en
            möjlighet för många rederier. Observera att tonnageskatten inte
            är något obligatorium utan ett alternativ till en vanlig vinst-
            och förlusträkning och normal företagsbeskattning.
          </note>
          <note type="speaker">
            Anf. 35 Finansminister ANDERS BORG (M):
          </note>
          <note>
            Fru talman! Jag välkomnar Lars Johanssons interpellation, för
            det kan alltid finnas skäl att klargöra hur vi ser på utredningen.
            Direktiven till utredningen är tydliga. Syftet är att införa ett
            system med tonnageskatt. Det är naturligtvis den ambitionen regeringen
            har. För att vara tydlig med detta kan jag säga att jag så sent
            som för någon vecka sedan hade ett möte med sjöfartsnäringen,
            där jag underströk betydelsen av att vi landar i ett fungerande
            och konkurrenskraftigt tonnageskattesystem som fungerar också
            i jämförelse med andra länder.
          </note>
          <note>
            Vi har breda sjöfartsstöd i Sverige. Vi har en särskild sjömansbeskattning,
            vi har ett sjöfartsstöd på arbetsgivaravgiftssidan och vi har,
            som i många andra länder, en mer begränsad miljöbeskattning på
            sjöfartssidan.
          </note>
          <note>
            Vad jag vill understryka är, för att svara på Lars Johanssons
            fråga, att regeringens uttalade ambition med utredningen är att
            landa i ett fungerande system med tonnageskatt som gör att vi
            får konkurrenskraftiga villkor för svensk sjöfart som bidrar till
            att näringen fortsatt kan verka i Sverige. Det är den inriktningen
            utredningen har, fru talman.
          </note>
          <note type="speaker">
            Anf. 36 LARS JOHANSSON (S):
          </note>
          <note>
            Fru talman! Jag noterade att Anders Borg i sitt senaste inlägg
            hade en mer seriös inställning till frågan om tonnageskatt än
            vad Jessica Rosencrantz och Gunnar Andrén hade, som vill träta
            om den diskussion som har pågått. Det är bara att konstatera att
            regeringen har varit väldigt senfärdig. Besked om att den utredning
            som ni pratar om skulle tillsättas kom hösten 2012. Det tog ytterligare
            ett antal månader, och så någon gång vid det årsskiftet tillsattes
            utredningen. Det har alltså gått väldigt lång tid från den tidigare
            utredningen 2005–2006, som låg på regeringens bord sommaren 2006,
            till att det tillsattes en ny utredning. Det har varit ett väldigt
            långsamt arbete i den här frågan under en lång tid.
          </note>
          <note>
            Jag tror att det var så att regeringen inte trodde att det faktum
            att vi inte hade en tonnageskatt i Sverige skulle leda till en
            utflaggning i den utsträckning som det sedermera blev. Jag minns
            debatterna med Anders Borg under förra mandatperioden. Det hände
            inte så där väldigt mycket under de första åren, 2007 och 2008,
            men det började i slutet av 2008 och i början av 2009 bli en allt
            större utflaggning. Sedan har vi sett hur det har rasat ned och
            blivit en halvering.
          </note>
          <note>
            Det är det som har orsakat den situation vi nu har där det maritima
            klustret, kanske inte bara i Göteborg utan på fler ställen i landet,
            är hotat. Sjöfartsnäringen är, som vi vet, en global verksamhet.
            När Finland, Danmark och Norge har en mer aktiv sjöfartspolitik
            lägger sig rederierna där, och de lägger sina fartyg i de hamnar
            i våra grannländer där det finns ett reparationsvarv. Därför är
            hela det maritima klustret hotat.
          </note>
          <note>
            Det är väldigt märkligt eftersom underlaget för sjöfarten är
            oerhört stort i vårt avlånga land. Vi har mer kust än de flesta
            andra länder i hela Europa har. Naturligtvis måste vi ha en svensk
            basnäring som heter sjöfart för att kunna frakta våra varor runt
            om i världen. Det är helt centralt.
          </note>
          <note>
            Jag har inte begärt något annat än att finansministern i det
            här läget ska göra ett kraftfullt uttalande om att vi vill införa
            tonnageskatt i Sverige – det är det centrala – för att de intressenter
            som finns kring Götaverken ska vara beredda att gå in och bli
            ägare av det som Damen Group vill lägga ned.
          </note>
          <note>
            Jag hoppas verkligen att finansministern fortsätter sin dialog
            med rederinäringen och med andra intressenter så att det blir
            tydligt att den svenska regeringen vill att vi ska införa tonnageskatt
            så snart som möjligt, och jag hoppas att de skattetekniska frågor
            löses som utredningen har till uppgift att lösa – inte att skapa
            nya skattetekniska problem – så att man kommer att kunna lägga
            fram en proposition inom en mycket nära framtid.
          </note>
          <note>
            Jag har dessutom brev från andra rederier i Sverige som har frågor
            om detta. De har frågat mitt parti, naturligtvis, och jag kan
            tänka mig att de har frågat också andra partier: Är ni beredda
            att införa tonnageskatt i Sverige? I annat fall kommer vi inte
            att beställa fartyg med svensk flagg till Sverige. Då lägger man
            beställningar så att man får dem flaggade i andra länder, och
            det vore oerhört olyckligt.
          </note>
          <note>
            För att avsluta det hela: Vi har haft debatter om detta i riksdagen
            tidigare, och vi hade en i vintras där vi socialdemokrater föreslog
            en lång rad olika åtgärder för att stärka den svenska sjöfartspolitiken.
            Det avvisade den borgerliga majoriteten redan då. Men som sagt
            skulle ett ännu kraftfullare uttalande från finansministern vara
            bra för intressenterna.
          </note>
          <note type="speaker">
            Anf. 37 JESSICA ROSENCRANTZ (M):
          </note>
          <note>
            Fru talman! Det är, som sagt, ingen som säger att tonnageskatten
            är oviktig – tvärtom. Men när Lars Johansson går upp och får det
            att framstå ungefär som att regeringen ser obekymrat på en utveckling
            där fartyg flaggar ut känner jag mig naturligtvis nödgad att gå
            upp och peka på alla de satsningar som regeringen gör för att
            värna den svenska sjöfarten.
          </note>
          <note>
            Vi är övertygade om att vi behöver en stark sjöfartsnäring både
            för jobben och tillväxten och för det starka miljö- och säkerhetsarbete
            som svensk sjöfartsnäring bedriver, där vi också är en viktig
            aktör internationellt inom organ som IMO och andra.
          </note>
          <note>
            Jag tycker att det är viktigt att dels påminna åhörarna om den
            historieskrivning som Gunnar Andrén just redogjorde för – alla
            de olika sätt som Socialdemokraterna själva har problematiserat
            kring tonnageskatten – dels upplysa om det stora och breda arbete
            som regeringen gör på detta område, för att det inte ska framstå
            som att tonnageskatten är allt.
          </note>
          <note>
            När utredningen presenteras i november i år och när vi så småningom
            förhoppningsvis har en tonnageskatt på plats tror jag inte att
            allting kommer att vara frid och fröjd för det. Arbetet är bredare
            och viktigare än så. Det kan mycket väl hända att när vi just
            har infört tonnageskatten kommer S med en ny stridsfråga som allting
            handlar om.
          </note>
          <note>
            Jag vill redan här och nu påpeka att paletten måste vara bredare
            än så. Jag ser fram emot en bra utredning som presenteras i höst,
            men även därefter måste vi gå vidare med regeringens maritima
            strategi och fortsätta att här i kammaren rösta igenom olika förslag
            som kan och kommer att innebära att den svenska sjöfartsnäringen
            stärks. Jag berättade om några exempel tidigare. Jag tycker att
            det är viktigt att påminna om att paletten måste vara bred, för
            en skatteförändring räcker inte, även om också jag ser fram emot
            en bra utredning i höst.
          </note>
          <note type="speaker">
            Anf. 38 Finansminister ANDERS BORG (M):
          </note>
          <note>
            Fru talman! Jag kan konstatera att vi är brett överens om inriktningen
            på politiken.
          </note>
          <note>
            För det första är det nödvändigt med en utredning, och för det
            andra ger utredningsdirektiven den en bra inriktning. Arbetet
            ska bedrivas så att det tas fram ett fungerande förslag till en
            tonnageskatt som ger en konkurrenskraftig situation i förhållande
            till jämförbara länder. Sedan ska man lösa de tekniska och skattetekniska
            svårigheter som finns.
          </note>
          <note>
            Svensk sjöfartsnäring har haft en tuff utveckling, och det har
            en lång rad olika delförklaringar. Vi har haft en rätt allvarlig
            kris internationellt som har pågått sedan 2008. Vi har också sett
            en tilltagande konkurrens därför att andra länder har justerat
            sina skatteregler. Samtidigt har ytterligare länder, inte minst
            Kina, kraftigt byggt ut sitt tonnage.
          </note>
          <note>
            Svensk sjöfartsnäring har, som har redovisats här, ett brett
            och omfattande stöd, och det ligger inom ramen för en bredare
            sjöfartsstrategi.
          </note>
          <note>
            Låt mig, för att följa upp Lars Johanssons frågeställning, göra
            ett klart och tydligt uttalande: Regeringens ambition – och riksdagens
            ambition väldigt brett, som jag uppfattar det – är att vi ska
            få på plats ett system med en tonnageskatt så snart som det är
            möjligt.
          </note>
          <note type="speaker">
            Anf. 39 LARS JOHANSSON (S):
          </note>
          <note>
            Fru talman! Då vill jag tacka finansministern för svaret att
            vi ska införa tonnageskatt i Sverige så snart som möjligt. Jag
            utgår från att vi socialdemokrater kommer att stödja regeringen
            i en sådan ambition och att vi därmed kan få en lagstiftning som
            fungerar för lång tid. Det som är viktigt är att skapa förutsättningar
            för sjöfartsnäringen. Det är beslut som har stor betydelse. Skattepolitiken
            har stor betydelse för de investeringsbeslut som rederinäringen
            ska ta för framtiden, och därför är man angelägen om att det ska
            fungera på ett bra sätt.
          </note>
          <note>
            På det viset kan man få likvärdiga konkurrensvillkor i Europa,
            vilket i så fall kommer att ha stor betydelse för den svenska
            sjöfarten men också för det maritima klustret och för Götaverken
            Cityvarvet. De kanske då kan få andra intressenter att gå in,
            med ett sådant uttalande från finansministern som tyder på att
            rederinäringen i Sverige kan se framför sig en lite bättre situation
            än den som hittills har varit och att vi kan få stopp på utflaggningen
            och få en ökad inflaggning till Sverige.
          </note>
          <note>
            Jag tror att det krävs ytterligare åtgärder, men jag har inte
            tid att gå igenom dem. Jag bara konstaterar att vi från Socialdemokraternas
            sida har lagt fram en lång rad olika förslag på hur vi ska kunna
            stärka sjöfarten i Sverige. Det har vi presenterat i ett sjupunktsprogram
            i riksdagen i januari månad.
          </note>
          <note>
            Jag tackar finansministern för svaret. Jag vet att det här är
            den sista interpellationsdebatten om tonnageskatten denna mandatperiod.
          </note>
          <note type="speaker">
            Anf. 40 Finansminister ANDERS BORG (M):
          </note>
          <note>
            Fru talman! Låt oss alltså konstatera att vi har en enighet kring
            tonnageskatten. Vi bör arbeta så skyndsamt som det går för att
            skapa en förutsättning för att vi ska få en likvärdig tonnageskatt.
            Det finns svårigheter som måste utredas, och det finns förmodligen
            också ett behov av att omfördela en finansieringsbörda med anledning
            av den här typen av förslag, så att vi kan säkra att vi upprätthåller
            god ordning och reda i offentliga finanser.
          </note>
          <note>
            Vi ska landa i exakt hur detta ska ske, och jag har från utredningens
            sida fått indikationer om att man gör löpande framsteg och att
            man också har en dialog med näringen för att säkra att detta blir
            en väl fungerande ordning.
          </note>
          <note>
            Jag kan bara välkomna att vi har en bred enighet i denna fråga
            i kammaren.
          </note>
          <note>
            Överläggningen var härmed avslutad.
          </note>
          <note>
            12 § Svar på interpellation 2013/14:473 om beredning av skatteintäktsförslag
          </note>
          <note type="speaker">
            Anf. 41 Finansminister ANDERS BORG (M):
          </note>
          <note>
            Fru talman! Leif Jakobsson har frågat mig vilka kommentarer jag
            har angående Regelrådets remissynpunkter på Finansdepartementets
            beräkningar av skatteinkomster i promemorian Vissa skattefrågor
            inför budgetpropositionen 2015 och genom vilka åtgärder jag avser
            att kvalitetssäkra och utveckla dessa beräkningar.
          </note>
          <note>
            Inledningsvis vill jag påpeka att Regelrådet inte har lämnat
            några synpunkter på Finansdepartementets skatteinkomstberäkningar.
          </note>
          <note>
            Finanspolitiken är nu i en fas där inriktningen bör vara att
            nå balans och överskott i statens finanser. Det innebär att fortsatta
            reformer kommer att behöva finansieras krona för krona. Inkomstförstärkningar
            bör utformas på ett sätt som gör att man undviker skadliga effekter
            på samhällsekonomin och konkurrenskraften. Därför är de finansieringar
            som regeringen föreslagit både rimliga och motiverade, såsom slopandet
            av gruppregistreringen till mervärdesskatt som gör beskattningen
            mer neutral mellan den finansiella sektorn och andra sektorer.
          </note>
          <note>
            Hur Finansdepartementet beräknar de offentligfinansiella effekterna
            av ändrade skatteregler redovisas öppet och beskrivs i rapporten
            Beräkningskonventioner . Rapporten publiceras varje år i nära
            anslutning till budgetpropositionen. Inom Finansdepartementet
            pågår löpande ett arbete med att vidareutveckla och förbättra
            de metoder som används för att göra dessa offentligfinansiella
            beräkningar.
          </note>
          <note type="speaker">
            Anf. 42 LEIF JAKOBSSON (S):
          </note>
          <note>
            Fru talman! Tack, finansministern, för svaret!
          </note>
          <note>
            Det här är en interpellation som helst inte borde behöva ställas
            och som jag inte heller tycker att politiken ska handla om. Det
            vi ska träta om och debattera här på olika sätt är värderingar
            och politiska förslag.
          </note>
          <note>
            Det har varit en lång serie av händelser där regeringens skatteberäkningar
            ifrågasätts, inte stämmer, inte slår in och liknande. Det gör
            att vi måste diskutera det här. Vi socialdemokrater är intresserade
            av att kalkyler för skatteförändringar som kommer till riksdagens
            bord ska vara skottsäkra. Vi har ambitionen att regera detta land,
            och då vill vi veta att det som kommer fram till riksdagen stämmer
            och är riktigt.
          </note>
          <note>
            Tyvärr är det så att det med Moderaternas svikande opinionsstöd
            smyger sig in en känsla av att det utöver normala kalkyler och
            beräkningar sker en politisk handpåläggning innan trycklov för
            budget- och vårproposition går fram.
          </note>
          <note>
            Vi har tidigare haft en debatt om de ökade skatteintäkterna i
            samband med förändringen av lagstiftningen kring räntesnurror.
            Först pratades det om 4 miljarder och sedan om 6 miljarder, och
            när budgetpropositionen kom var det 8,6 miljarder. Nu säger Ekonomistyrningsverket
            att det kanske ger 3 miljarder.
          </note>
          <note>
            Det blir än mer uppenbart när krona-för-krona-resonemanget avlöste
            kampen för att sänka skatten för de högavlönade i våras. Tillsammans
            med en del andra åtgärder, bland annat sänkt studiebidrag, var
            tobaks- och alkoholskatten ett sätt att få fram finansiering av
            åtgärden. Då var det en väl avvägd nivå på skattehöjningen för
            tobak och alkohol. Ett par veckor senare tvingades finansministern
            till reträtt när det gällde att sänka studiebidragen, och då fanns
            det plötsligt en högre väl avvägd nivå på höjningen av tobaks-
            och alkoholskatten.
          </note>
          <note>
            Det är klart att det här ger fjärilar i magen: Är det här riktigt,
            och är det rätt? Inte blir det bättre av att åtskilliga forskare
            kritiserar uträkningarna. Framför allt är det Handelns Utredningsinstitut,
            som menar att regeringens kalkyler kraftigt underskattar smugglingens
            inverkan. Det finns också en massa andra indikationer på att det
            nu öppnar sig ett stort gap mellan budgeterade skatteintäkter
            på tobak och alkohol och de verkliga skatteintäkter som kommer
            fram. Tyvärr är det än så länge indikationer som jag inte kan
            belägga direkt.
          </note>
          <note>
            Eftersom vi tyckte att frågan var så pass allvarlig hade vi en
            utfrågning i skatteutskottet. Det var en offentlig utfrågning
            den 8 maj. Där fick Finansdepartementet redogöra för sin syn,
            men också andra – utomstående – fick redogöra för sin syn på detta.
            Det kan väl inte påstås att vi blev klokare av det.
          </note>
          <note>
            Att höja skatten på alkohol och tobak är en grannlaga uppgift.
            Vad jag skulle vilja säga är att det finns fler parametrar än
            de kurvor nationalekonomerna sitter och jobbar med. Vi har tullens
            muskler och resurser, som blir allt mindre på marken; i somras
            stod till exempel Öresundsbron helt tom vissa dagar, på grund
            av att det inte fanns personal. Det där skulle vi vilja ha med
            i resonemanget på ett bättre sätt när man går fram med skattehöjningar
            på det här området, och jag tänkte därför lägga till frågan hur
            regeringen ser på tullens resurser på marken.
          </note>
          <note type="speaker">
            Anf. 43 Finansminister ANDERS BORG (M):
          </note>
          <note>
            Herr talman! Sverige brukar bedömas vara ett av de länder i EU
            som har den högsta graden av transparens i sitt finanspolitiska
            ramverk. Jämfört med de flesta andra länder har vi alltså större
            tydlighet när det gäller vilka prognoser som ligger till grund
            för besluten och hur enskilda beslut påverkar offentliga finansers
            sysselsättning och därmed skatteintäkter eller offentliga utgifter.
            Sverige lyfts i normalfallet fram som ett föredöme på det här
            området.
          </note>
          <note>
            Vi har under de senaste åtta åren gjort omfattande förändringar
            för att ytterligare förstärka detta och förbättra genomlysningen,
            dels genom att införa ett finanspolitiskt råd, dels genom att
            tydliggöra de uppdrag som myndigheter – till exempel ESV och Konjunkturinstitutet
            – har. Vi har också med mycket större tydlighet än tidigare på
            ett omfattande sätt redovisat hur Finansdepartementets beräkningar
            sker.
          </note>
          <note>
            Transparensen har alltså varit hög, och vi har kraftigt ökat
            den under senare år. Jag tror därför att man med fördel bör diskutera
            inriktningen på politiken snarare än ifrågasätta enskilda beräkningar,
            vilka naturligtvis görs utifrån så goda bedömningar de tjänstemän
            som har ansvar för detta kan göra.
          </note>
          <note>
            Jag vill där tillföra lite information till riksdagen. När det
            till exempel gäller lagstiftningen om begränsade ränteavdrag för
            företag, alltså en begränsning av deras möjligheter att använda
            räntesnurror, har Skatteverket redovisat att statistiken tyder
            på att förslagen har haft en väldigt omfattande effekt. Vi ser
            alltså att företagen lägger om sina skulder och att detta, såsom
            det återspeglas i betalningsbalansen, sker snabbt och i mycket
            betydande omfattning – och från de länder där vi har haft en oro
            för att det ska finnas ränteupplägg.
          </note>
          <note>
            Givet att vi har haft de här debatterna i riksdagen har också
            både Skatteverket och Finansdepartementet återigen arbetat igenom
            bedömningarna, och de landar i att de bedömningar som låg till
            grund för politiken i allt väsentligt är riktiga. Jag kan nämna
            att ESV själva har gått ut och klargjort att de alltså inte har
            gjort några nya bedömningar och inte heller har någon kompetens
            att göra den typen av bedömningar. Vad vi får luta oss mot är
            i stället vad Skatteverket och Finansdepartementets skatteavdelning
            drar för slutsatser.
          </note>
          <note>
            Låt mig då säga något om de enskilda förslag som här diskuteras.
            Är det till exempel rimligt att vi lägger en ökad skattebelastning
            på finansiell sektor genom att begränsa möjligheterna till gruppundantag?
            Ja, det finns väldigt goda skäl att göra detta. Vi har en generell
            momsbefrielse på den finansiella sektorn som gör att man kan bedöma
            att det finns en underbeskattning på många miljarder i den här
            sektorn.
          </note>
          <note>
            Då kan man diskutera hur man ska ändra på detta, och en förändring
            av gruppundantagen tror vi är väl motiverat. De företag som påverkas
            är alltså utomordentligt lönsamma; de har mångmiljardvinster.
            Det är alltså inte så att de drabbas på ett sätt som gör att verksamheten
            på något sätt hotas, utan de är helt enkelt väldigt lönsamma och
            har stora möjligheter att göra ytterligare bidrag till de offentliga
            finanserna när det bedöms rimligt.
          </note>
          <note>
            Det har inte heller från remissinstanserna framkommit någon kritik
            mot de beräkningar som görs i Finansdepartementets underlag. När
            vi nu har gått igenom remissinstanserna talar i stället det mesta
            för att de beräkningar vi har gjort står sig väl. Det är rätt
            viktigt att understryka det: Det har inte framkommit något som
            ger oss skäl att ändra oss när det gäller att offentligfinansiera
            effekterna kring gruppundantaget.
          </note>
          <note>
            Samma sak gäller med hälsoskatterna. Jag har under mina år som
            finansminister många gånger mött uppgifter, inte minst från HUI
            och handelsintressen, om att våra skatteintäkter på öl, vin, tobak
            och allt vad det är nu kommer att minska kraftigt – Systembolaget
            ska förlora andelar, och flödena ska minska. Så länge jag har
            varit finansminister har detta inte inträffat, utan vi har fått
            in våra skatteintäkter och våra intäkter från Systembolaget på
            sedvanligt sätt.
          </note>
          <note type="speaker">
            Anf. 44 LEIF JAKOBSSON (S):
          </note>
          <note>
            Herr talman! Ingen skulle vara gladare än jag om de här pengarna
            faktiskt flöt in. En kommande regering kommer nämligen att behöva
            mycket medel för att kunna reformera och förbättra Sverige. Det
            är alltså inte det detta handlar om. Det är inte heller något
            slags angrepp på de kalkyler som görs på Finansdepartementet –
            att de är politiskt färgade på det viset.
          </note>
          <note>
            Jag är bara orolig för att finansministern själv har panik när
            det gäller att få fram krona för krona och att det är den där
            sista handpåläggningen som sker. Det finns faktiskt ganska mycket
            diskussion om det, alltså hur mycket man räknar baklänges. Hur
            mycket behöver vi ha in, och hur mycket ska det ge i olika skatteförändringar?
            Det är alltså inte jag som sitter och kör Excel på nätterna. Vi
            har som oppositionsparti ingen som helst möjlighet att göra alternativa
            eller andra kalkyler, utan jag bara testar hur mycket substans
            det finns och hur mycket som ligger bakom de kalkyler som redovisas
            för riksdagen.
          </note>
          <note>
            Efter att den här interpellationen lämnades in har ytterligare
            en av de skatteberäkningar som finns i vårpropositionen kraftigt
            kritiserats av Ekonomistyrningsverket. Det handlar om borttagandet
            av avdragsrätten för pensionssparandet. Ekonomistyrningsverket
            säger att det rimliga antagandet är att låg- och medelinkomsttagare
            – de som har privat pensionssparande – kommer att träffas, medan
            höginkomsttagare kommer att lägga om sitt pensionssparande till
            löneomvandling. Det innebär alltså att man avstår en del lön och
            i stället låter arbetsgivaren betala in tjänstepensioner, och
            på det sättet kommer man att kunna göra det avdragsgillt.
          </note>
          <note>
            Ekonomistyrningsverkets utsaga är alltså att den skattehöjning
            och det ökade skatteunderlag som redovisas i vårpropositionen
            egentligen bara är hälften så stort. Det är ytterligare en sten
            på lasset.
          </note>
          <note>
            Jag känner en gnagande oro för att det är bara för att det är
            några månader till valet. Var det den socialdemokratiska kritiken
            mot de bristande insatserna på skolans och vårdens områden som
            gjorde att vårpropositionen under vårens panik fick tas fram krona
            för krona? Började ni med utgifterna och hittade sedan på vilka
            intäkter ni skulle få ihop? Först presenterade ni skattehöjningar
            på tobak och alkohol på en väl avvägd nivå, och 14 dagar senare
            fanns det en högre väl avvägd nivå eftersom ni måste backa på
            förslaget om att minska studiebidragen. Sådant imponerar inte,
            finansministern.
          </note>
          <note type="speaker">
            Anf. 45 Finansminister ANDERS BORG (M):
          </note>
          <note>
            Herr talman! Det kan finnas skäl att vara tydlig. EU-kommissionen
            och andra bedömare går löpande igenom de offentliga finanserna
            och ramverket för budgetpolitik. Det svenska ramverket klassas
            i nästan alla dessa bedömningar som det som har bland de högsta
            kraven på öppenhet och tydlighet – öppenhet och tydlighet om hur
            man gör prognoser, vilka ekonomiska modeller som ligger till grund
            för bedömningarna och hur de sedan faller ut.
          </note>
          <note>
            Vi har också infört särskilda krav på att detta ska prövas av
            Finanspolitiska rådet. Senast i den rapport som presenterades
            för några veckor sedan hade Finanspolitiska rådet diskuterat hur
            till exempel prognosunderlagen ser ut, och man drar där slutsatsen
            att det inte finns någonting som ger stöd för Leif Jakobssons
            svepande uttalanden om att det skulle ske några manipulationer
            av sifferunderlagen. Det är bara att beklaga att Leif Jakobsson
            fortsätter med sina oseriösa och svepande anklagelser.
          </note>
          <note>
            Jag tycker att det vore bättre om vi kunde föra diskussionen
            om hur de enskilda förslagen ser ut. Vi har alltså ett behov av
            att höja skatterna, och då framstår hälsoskatter på till exempel
            alkohol och tobak som nödvändiga.
          </note>
          <note>
            Jag vill bara understryka att vi under många år har haft en debatt
            där framför allt branschintressen har gjort gällande att både
            Systembolaget och skatteintäkterna är hotade och att det därför
            inte är möjligt att göra justeringar av de här skatterna. Erfarenheten
            under åren har varit att när man gör mindre justeringar får man
            in skatteintäkterna. Det finns ett fall – och då går vi tillbaka
            till 1997 – där man gjorde en väldigt kraftig höjning av skatten
            som sedan fick mer omfattande effekter på smuggling och annat.
            Under senare år har vi alltså inte sett någon sådan effekt.
          </note>
          <note>
            Jag tycker att det vore mer seriöst att vi tog diskussionen om
            de enskilda förslagen. Är det finansiell sektor som Leif Jakobsson
            vurmar för, eller är det försäljningen av alkohol och tobak som
            han vurmar för? Man får nämligen lätt intrycket att vad det egentligen
            handlar om är att Socialdemokraterna tar ställning för förslagen
            om höjda skatter på till exempel tobak och alkohol och för den
            delen borttagande av pensionsavdrag men ändå vill rikta kritik
            mot regeringen genom att låtsas att det finns någon typ av oklarhet
            kring beräkningarna, som jag återigen kan understryka inte finns.
          </note>
          <note>
            Vi tar gärna debatten. Om Leif Jakobsson anser att det är centralt
            att vi ska ha låga skatter för finansiell sektor eller att det
            ska vara låg beskattning på alkohol får han stå för den uppfattningen.
            Men om vi är överens om att de här skatterna kan och bör höjas
            blir det lite märkligt när man försöker skapa ett intryck av att
            det finns en oenighet genom att ifrågasätta de beräkningar som
            vi gör inom ramen för EU-ländernas kanske mest öppna och transparenta
            ramverk. Jag tycker att detta helt enkelt ger intryck av en populistisk
            kritik från Leif Jakobsson.
          </note>
          <note type="speaker">
            Anf. 46 LEIF JAKOBSSON (S):
          </note>
          <note>
            Herr talman! Jag kanske är extra färgad av att bo i Skåne. Och
            jag ska villigt erkänna att det som finansministern hänvisade
            till, den kraftiga skattehöjningen i slutet av 90-talet, fick
            konsekvenser som människor på marken såg. Smugglingen ökade kraftigt,
            och det gav fotfäste för organiserad brottslighet när man byggde
            upp kanalerna för framför allt cigarettsmuggling. Det är väl det
            som har vaccinerat mig och som gör att jag alltid är lite orolig.
            Jag skulle inte ha några som helst problem med kraftiga skattehöjningar
            på alkohol och tobak utifrån någon annan aspekt än just denna.
          </note>
          <note>
            Vi som bor i gränstrakter har sett vad som kan ske och vad som
            sker och ser hur det är i dag. Det må hävdas att finansministern
            får in sina pengar, men vi som bor där nere ser att det säljs
            väldigt mycket cigarettpaket som absolut inte är beskattade i
            Sverige och att den illegala försäljningen av alkohol är ganska
            omfattande. Det var därför som jag försökte föra in ett ytterligare
            perspektiv på den här typen av skattehöjningar, och det är vilka
            resurser och möjligheter man ger till tullen att se till att den
            illegala införseln stoppas. Där har jag inte fått något som helst
            svar av finansministern.
          </note>
          <note>
            Antalet personal på marken, som ska stoppa den illegala införseln,
            minskar år för år, och man lägger ned tullstationer. Det oroar
            mig mycket att kalkylerna inte hänger ihop med tullens möjligheter
            att upprätthålla våra gränser när det gäller illegal införsel.
          </note>
          <note type="speaker">
            Anf. 47 Finansminister ANDERS BORG (M):
          </note>
          <note>
            Herr talman! Sverige har en av de bäst fungerande och mest trovärdiga
            ordningarna för finanspolitik. Utifrån en uråldrig svensk tradition
            av hög grad av öppenhet i offentlig förvaltning och oförvitliga
            tjänstemän som ligger till grund för de beslut vi fattar har vi
            gått vidare på ett antal punkter för att ytterligare öka öppenheten
            och förtroendet för den här ordningen. Sverige har varit föregångare
            med att öka transparensen i finanspolitiken, och vi står oss fortfarande
            mycket gott i förhållande till alla andra länder.
          </note>
          <note>
            Flera gånger har Leif Jakobsson gjort påståenden om att det skulle
            vara bristfälliga beräkningar eller, som det påstods i det sista
            inlägget, att till och med jag själv skulle ha gjort beräkningar
            som vi sedan har prövat. Skatteverket och skatteavdelningarna
            har kommit tillbaka med exakt samma bedömningar som tidigare har
            gjorts, och det har inte i remissunderlagen framkommit någon kritik
            som ger substans till Leif Jakobssons rätt breda påståenden. Jag
            tycker därför att detta är en beklagansvärd debatt, och det är
            bara beklagansvärt att Leif Jakobsson återkommer gång efter annan
            med den här typen av insinuationer.
          </note>
          <note>
            Sedan skulle vi gott och väl kunna ha en annan och mer seriös
            debatt om vilken folkhälsopolitik vi ska ha. Jag tror att det
            är viktigt med en restriktiv politik kring både alkohol och tobak.
            Vi har allvarliga hälsoproblem kopplade till detta och också allvarliga
            sociala problem, och alkoholen står ut som en av de viktigaste
            orsakerna till sociala svårigheter för människor.
          </note>
          <note>
            Det är viktigt att sociala myndigheter, polis, tull och andra
            myndigheter har både resurser och befogenheter att agera för att
            bekämpa brottslighet när sådan förekommer. Det kan vi vara överens
            om, herr talman.
          </note>
          <note>
            Överläggningen var härmed avslutad.
          </note>
          <note>
            13 § Svar på interpellation 2013/14:480 om månadsuppgifter
          </note>
          <note type="speaker">
            Anf. 48 Finansminister ANDERS BORG (M):
          </note>
          <note>
            Herr talman! Anders Karlsson har frågat näringsministern hur
            hon vill motverka att fusk och illojal konkurrens stör konkurrensen
            inom näringslivet och under vilka förutsättningar hon kan tänka
            sig att stödja hederliga företagares framställningar om ett enkelt
            månadsuppgiftssystem.
          </note>
          <note>
            Arbetet inom regeringen är så fördelat att det är jag som ska
            svara på interpellationen.
          </note>
          <note>
            Månadsuppgiftsutredningen lade i april 2011 fram ett förslag
            till månatliga kontrolluppgifter. Förslaget sändes ut på remiss
            till hösten samma år.
          </note>
          <note>
            Ett antal remissinstanser, främst från näringslivet, avstyrkte
            förslaget. Regeringen har funnit att förslaget, bland annat med
            hänsyn till remissinstansernas kritik, inte var lämpat för lagstiftning.
          </note>
          <note>
            Regeringen har i övrigt vidtagit många åtgärder för att begränsa
            skattefelet och minska risken för seriösa företagare att utsättas
            för illojal konkurrens från dem som inte betalar sina skatter
            och avgifter.
          </note>
          <note>
            Ett exempel från den senaste tiden är att kravet på kassaregister
            utökats till att omfatta även torg- och marknadshandel. Ett annat
            exempel är att en proposition har lämnats till riksdagen med förslag
            på att införa redovisningscentraler för taxibranschen. Jag kan
            också nämna att remissbehandlingen av ett förslag på hur ett kontrollsystem
            inom skatteförfarandet ska vara utformat för byggbranschen nyss
            är avslutad och att beredning av förslaget pågår i Regeringskansliet.
          </note>
          <note type="speaker">
            Anf. 49 ANDERS KARLSSON (S):
          </note>
          <note>
            Herr talman! Jag tackar finansministern för svaret. Inledningsvis
            är det två saker i detta svar som jag kort vill kommentera.
          </note>
          <note>
            Finansministern hänvisar i sitt svar till två andra åtgärder
            regeringen vidtagit mot skattefusk och illojal konkurrens. Givetvis
            hänvisar han inte till personalliggare inom byggbranschen, för
            även det är ett förslag som han efter åtta års arbete inte lyckats
            föra i hamn.
          </note>
          <note>
            I hamn efter åtta års långbänk kom förslaget om redovisningscentraler
            i taxi. Problemet är dock att taxameterundantaget finns kvar.
          </note>
          <note>
            När det gäller kassaregister inom torg- och marknadshandeln glömde
            finansministern de utländska torghandlarna.
          </note>
          <note>
            Halvhjärtat och halvdant – så bör rätteligen finansministerns
            kamp mot skattefusk och illojal konkurrens sammanfattas.
          </note>
          <note>
            Efter många om och men tillsattes en utredning om månadsredovisning.
            Skatteverkets tidigare generaldirektör Mats Sjöström fick uppdraget.
            Han gjorde ett gediget arbete, och under 2011 kom hans betänkande.
          </note>
          <note>
            Finansministern hävdar i sitt interpellationssvar att remissinstanserna
            gjorde ned förslaget och att det var därför det föll. Tyvärr är
            det inte hela sanningen. Månadsuppgiftsutredningens förslag var
            bra men kanske för ambitiöst.
          </note>
          <note>
            Det vi socialdemokrater i skatteutskottet har drivit är krav
            på att individuella månadsuppgifter ska redovisas till Skatteverket.
          </note>
          <note>
            Finansministern hade med månadsredovisning i sin propositionsförteckning
            våren 2013. Det stod som nr 90 och skulle ha lämnats den 26 mars.
            Men av detta blev inget.
          </note>
          <note>
            Vad som sedan hände är omslutet av samma dunkel som Nuonaffären.
            Kanske agerade näringsminister Lööf. Det troliga svaret är att
            frågan hanterades i det så kallade inre kabinettet av partiledarna
            och där dömdes av till näringsministerns fördel.
          </note>
          <note>
            Herr talman! Det hade varit ärligare om finansministern, regeringen
            och de borgerliga riksdagsledamöterna tillstått detta och sagt:
            Ja, det var en fråga som det fanns olika uppfattningar om, och
            i den kompromissen vek vi moderater ned oss för Centerpartiet.
            Vi tycker att det är ett rätt bra förslag men har nu lagt det
            på is och kommer kanske tillbaka till det senare.
          </note>
          <note>
            I stället väljer finansministern förnekelsens väg. Nej, han har
            minsann aldrig gillat månadsuppgifter, heter det nu. Politik handlar
            ofta om kompromisser, och jag tror att väljarna egentligen också
            förstår det. Att låtsas om något annat sänker trovärdigheten för
            politiken och demokratin.
          </note>
          <note>
            Anders Borg! Erkänn nu att du vek ned dig för Annie Lööf i frågan
            om månadsuppgifter.
          </note>
          <note type="speaker">
            Anf. 50 Finansminister ANDERS BORG (M):
          </note>
          <note>
            Herr talman! Det är ingen tvekan om att vi har gjort betydande
            framsteg vad gäller att förbättra skattesystemet under senare
            år. Det finns omfattande underlag från Skatteverket som visar
            att andelen företag som upplever att de är utsatta för illojal
            konkurrens i olika sektorer har minskat rätt påtagligt. Vi ser
            också att andelen av allmänheten som uppfattar att de känner till
            att någon arbetar svart eller själv har beredskap att arbeta svart
            har minskat kraftigt. Det är i grund och botten bra.
          </note>
          <note>
            Genom jobbskatteavdrag, RUT och ROT har vi gjort det svenska
            skattesystemet mer strömlinjeformat. Vi har också bidragit till
            att minska de avgörande skattekilar som har haft negativa effekter
            på både skattesystem och sysselsättning.
          </note>
          <note>
            Vi har också gjort breda förändringar på företagsskattesidan
            för att försäkra oss om att olika skatteupplägg inte ska kunna
            användas, framför allt när det gäller ränteavdrag. Vi har en företagsskatteutredning
            som i början av juni kommer med ytterligare förslag för att begränsa
            ränteavdragen och den snedvridning vi har mellan eget och lånat
            kapital. Det är bra.
          </note>
          <note>
            Låt mig försöka förtydliga hur vi har tänkt kring månadsuppgifter.
            Som Anders Karlsson säger finns det ett antal viktiga fördelar
            med ett månadsuppgiftssystem. Det gäller i termer av hur ett socialförsäkringssystem
            kan fungera, där månadsuppgifter skulle kunna underlätta trygghetssystemens
            funktion på just företagarsidan när det gäller föräldraledighet,
            sjukledighet, arbetslöshet och annat.
          </note>
          <note>
            Det finns också fördelar med ett månadsuppgiftssystem när det
            gäller samordningen mellan olika myndigheter, vilket skulle göra
            systemet mer strömlinjeformat.
          </note>
          <note>
            Den stora nackdelen med månadsuppgifterna är helt enkelt att
            det blir en börda för företagen med ett ökat uppgiftslämnande.
            Det har varit alldeles tydligt på de reaktioner vi har fått från
            näringslivets olika organisationer. Man har bedömt att det skulle
            vara en tung börda som belastar företagen och får negativa effekter
            på reallöner och sysselsättning.
          </note>
          <note>
            Därför har vi valt att inte gå vidare med förslaget på månadsuppgiftslämnande.
            Det betyder inte att man inte i framtiden kan hitta andra modeller
            som ger en bra kombination av kontroll och låga kostnader för
            uppgiftslämnandet. Det återstår dock att se om en sådan lösning
            kan komma på plats.
          </note>
          <note>
            Jag vill också understryka att det gedigna arbete regeringen
            gör kommer att följas upp på en lång rad andra områden. Närmast
            gäller det byggsektorn där vi också arbetar fram förslag som ger
            en bra avvägning mellan kontroll och uppföljningsmöjlighet utan
            att skapa onödiga kostnader.
          </note>
          <note>
            Vår bedömning är att det har gjorts betydande framsteg i skattesystemet.
            Vår bedömning är också att det förslag som fanns i utredningen
            om månadsuppgifter var för betungande. Det fanns en bred remissinstanskritik
            som vi tog hänsyn till. Vi får följa detta och se om frågan kan
            återkomma.
          </note>
          <note type="speaker">
            Anf. 51 ANDERS KARLSSON (S):
          </note>
          <note>
            Herr talman! Jag tackar finansministern för det halva erkännandet.
          </note>
          <note>
            Skattefusk och illojal konkurrens är ett problem i samhället
            och måste bekämpas med alla medel. Det är därför vi socialdemokrater
            tagit upp frågan vid flera tillfällen i skatteutskottet. Vid flera
            tillfällen har vi haft hela utskottet med oss i ett tillkännagivande
            till regeringen att återkomma.
          </note>
          <note>
            Jag kan medge att det kan vara tekniskt svårt enligt det förslag
            som togs fram av före detta generaldirektören. Men det är egentligen
            inte detta som har varit eftersträvansvärt för oss utan att man
            ska redovisa månadsuppgifterna. Varje månad ska alla företagare
            redovisa de anställdas löner. I denna redovisning ska det klart
            framgå hur mycket skatt som dragits. Det kan man trycka på en
            knapp för och skicka direkt till Skatteverket. Konstigare än så
            är det inte, och då skulle vi få kontroll över det.
          </note>
          <note>
            Det finns otaliga exempel på oseriösa företag där allt trillar
            ihop när de ska redovisa året efter. Inte en krona är inbetald
            i skatt. Den enskilde anställde i företaget riskerar att bli skattskyldig
            och få betala in all skatt om han inte kan styrka det genom sina
            lönebesked, och sådana kan ju förkomma.
          </note>
          <note>
            Detta är lika viktigt för individen som för samhället. För samhällets
            del är det viktigt att vi får in skatteintäkter, för det handlar
            om trovärdigheten gentemot alla dem som varje månad sliter och
            släpar för kanske 20 000 i månaden eller mindre. De sitter och
            väntar vid telefonen för att få ett jobb som ger 100 kronor i
            timmen och ska betala skatt på det. Om skatten då undanhålls av
            vissa företagare undermineras skattemoralen hos dem som sliter
            och betalar in sin skatt.
          </note>
          <note>
            Här måste det till krafttag, finansministern. Se till att fixa
            det och inför en månadsredovisning enligt ett enklare system än
            utredningens förslag. Ett enigt skatteutskott har ju gett det
            i uppdrag till regeringen.
          </note>
          <note type="speaker">
            Anf. 52 FREDRIK SCHULTE (M):
          </note>
          <note>
            Herr talman! Anders Karlsson försöker måla upp en bild av att
            det skulle vara skämmigt och negativt att Anders Borg, regeringen
            och Moderaterna har backat och inte längre tycker att månadsredovisningar
            är något som bör införas.
          </note>
          <note>
            Jag tycker att det är positivt att vi klarar att kompromissa
            och komma överens i alliansregeringen. Lika lite som Anders Karlsson
            vet jag hur det faktiskt ligger till, men om det nu skulle vara
            så att man backade för att tillgodose Centerpartiet tycker jag
            att det är positivt. Det står jag för. Det är så demokrati ska
            fungera, och det är så en regering måste kunna fungera – man kan
            samarbeta och komma överens.
          </note>
          <note>
            Det är lite ironiskt att just Anders Karlsson säger detta. Själv
            sitter man i en situation där man måste samarbeta med människor
            och partier som har ett fundamentalt annorlunda sätt att se på
            samhället och ekonomin. Det är till exempel Miljöpartiet, som
            i helgen beslutade att de vill ha en tillväxtfri ekonomi.
          </note>
          <note>
            Att det skulle vara dåligt att kompromissa tror jag att du får
            svårt att motivera, Anders Karlsson, om olyckan skulle vara framme
            och du står här nästa mandatperiod och försvarar en S–MP-regering.
            Då tror jag att din retorik kommer att se väldigt annorlunda ut.
          </note>
          <note>
            När det kommer till själva sakfrågan är alla överens om att vi
            måste minska skattefusket. Som Anders Borg var inne på har skattefusket
            minskat påtagligt enligt de sammanställningar och undersökningar
            som Skatteverket har gjort. Det är för att vi har genomfört en
            rad reformer som gjort det enklare att göra rätt för sig, vi har
            ställt högre krav på företagare att redovisa saker och ting korrekt,
            till exempel kassaregisterlagen, och vi har sänkt skatterna inom
            en rad sektorer där skattefusket har varit påtagligt därför att
            det har varit kostsamt att utföra tjänster eller köpa produkter
            vitt.
          </note>
          <note>
            För fem minuter sedan diskuterade vi frågan om inkomstberäkningar
            för staten och vad en eventuell skattehöjning på alkohol och tobak
            skulle få för effekt. Anders Karlssons partikollega Leif Jakobsson
            skriver mycket tydligt att det finns en risk att smugglingen ökar
            när skatten höjs. Det är det som gör denna fråga så ironisk när
            det kommer till skattefusk.
          </note>
          <note>
            Socialdemokraterna vill föra en politik som på ett ganska radikalt
            sätt skulle vrida tillbaka klockan och göra skattefusk lönsamt
            på nytt, genom att nagga ROT och RUT i kanten eller till och med
            ta bort dem, som Vänsterpartiet vill. Detta gör att hela argumentationen
            och det höga tonläget i debatten blir närmast absurda.
          </note>
          <note>
            Den intressanta frågan, som Anders Karlsson borde svara på, är:
            Hur mycket av Miljöpartiets och Vänsterns förslag, som kommer
            att öka skattefusket, är Anders Karlsson beredd att kompromissa
            om? I stället pekar han finger när vi är lite flexibla och försöker
            hitta de bästa sätten att väga upp mellan å ena sidan att bekämpa
            skattefusk och å andra sidan att inte komma med alltför stora
            pålagor som ställer till det för svenskt näringsliv.
          </note>
          <note>
            Det är den intressanta frågan. Den borde Anders Karlsson svara
            på.
          </note>
          <note type="speaker">
            Anf. 53 Finansminister ANDERS BORG (M):
          </note>
          <note>
            Herr talman! Skattesystemet är centralt för svensk ekonomi, dels
            för att skatter har stora effekter på hur ekonomin fungerar, dels
            för att vi naturligtvis har ett betydande behov av att få in skatteintäkter
            för att klara våra olika åtaganden inom utbildning, infrastruktur
            och forskning.
          </note>
          <note>
            Det är därför glädjande att vi har sett en serie framsteg under
            senare år där vi har täppt till hål i skattesystemet. Det gäller
            uppstramningar såsom begränsningar av ränteavdragen inom företagssektorn
            men också förslag som RUT, ROT och jobbskatteavdraget vilka gör
            att drivkrafterna att betala skatt på ett bra sätt fungerar.
          </note>
          <note>
            Man kan konstatera att det har skett en attitydförskjutning.
            Svenskarna har ett högt förtroende för myndigheter, i synnerhet
            Skatteverket, och upplever att det är en betydande samhällsvinst
            att man väldigt enkelt kan göra sina deklarationer elektroniskt.
          </note>
          <note>
            I OECD hade vi för någon månad sedan en diskussion om hur skattesystemet
            i USA fungerar. Där är kostnaden för den enskilde att fullgöra
            sina skatter betydande. Den enkla svenska modellen där man deklarerar
            genom en knapptryckning hemma, utan konsulttid, ses som närmast
            utopisk och som ett mål.
          </note>
          <note>
            När det gäller månadsredovisningen vill jag påpeka att det finns
            två motstående aspekter. Jag välkomnar att Anders Karlsson i sitt
            inlägg vidgår att det är på det sättet. Å ena sidan finns det
            fördelar med ett månadsuppgiftssystem, både i termer av kontroll
            i skattesystemet och, som jag nämnde, i termer av hur socialförsäkringssystemet
            ska kunna fungera, inte minst för företagare. Å andra sidan, mot
            detta, står att vi inte vill ålägga företagen ökade kontrollkostnader
            eftersom den typen av kostnader naturligtvis ska bäras av produktionen
            och ytterst av lönerna, det vill säga att antingen begränsas sysselsättning
            eller reallöneökningar.
          </note>
          <note>
            Vi fick stark kritik för det långtgående förslag som utredningen
            tog fram. Jag vill verkligen inte rikta någon kritik mot utredningen.
            Den har fullgjort sitt uppdrag i förhållande till direktivet,
            men förslaget har ändå rönt en hel del kritik. Då återstår att
            se om vi kan ta fram förslag som på ett bättre sätt balanserar
            mellan att å ena sidan säkra en fungerande månadsuppföljning och
            å andra sidan inte ålägga företagen onödiga kontroller.
          </note>
          <note>
            Jag välkomnar att Anders Karlsson i sitt inlägg ger vid handen
            att det är dessa utgångspunkter som också Socialdemokraterna ser
            i det fortsatta arbetet.
          </note>
          <note type="speaker">
            Anf. 54 ANDERS KARLSSON (S):
          </note>
          <note>
            Herr talman! Jag tackar finansministern för svaret.
          </note>
          <note>
            Jag vill avslutningsvis säga att vi socialdemokrater i skatteutskottet
            har lagt fram otaliga förslag, inte mindre än 30 att-satser, för
            att komma till rätta med skattefusk och undanhållande av skatt
            på många områden.
          </note>
          <note>
            Den senaste siffra vi har – sedan kan den ifrågasättas – är 133
            miljarder i undanhållen skatt. Det är fantastiskt mycket pengar.
            Det skulle kanske Karin Enström behöva lite i försvarsutskottet,
            och säkert skulle någon på vård- och omsorgsområdet, socialministern
            och många andra, behöva de pengarna för att göra en bättre omsorg
            och en bättre verksamhet i statens finanser.
          </note>
          <note>
            Det är intressant att man använder argumentet att det är krångligt
            för små företag. Det tycker jag inte är något argument. Det är
            inte konstigare än att man trycker på knappen och skickar direkt
            när man har gjort redovisningen av löner till de anställda. Det
            är mycket enkelt, ungefär som att skicka in deklarationen. När
            den väl är rätt ifylld skickar man bara i väg den i ett sms. Det
            borde vara likadant med det andra.
          </note>
          <note>
            För att vara lite ironisk så tycker vi att knallarna eller torghandlarna
            ska kunna sköta sin redovisning och uppkoppling på torgplatsen,
            men vi kan inte säga till de företagare som sitter inne på kontoret
            och sköter detta dagligen att skicka i väg månadsredovisningen
            till Skatteverket för att verkligen få koll på att skatten betalas
            in.
          </note>
          <note>
            För övrigt finns det en mycket bra artikel, som visserligen är
            några år gammal. Arenagruppen har skrivit om just detta med skattefusk
            och stora statliga investeringar och om hur pengar undanhålls
            från staten. Staten bidrar till stora projekt, och sedan undanhålls
            massor av pengar. Det måste vi få stopp på. Vi har ett antal förslag,
            finansministern. Lyssna på dem och kom tillbaka med månadsredovisningen!
          </note>
          <note>
            Överläggningen var härmed avslutad.
          </note>
          <note>
            14 § Svar på interpellation 2013/14:475 om demokratiska aspekter
            av handelsavtal
          </note>
          <note type="speaker">
            Anf. 55 Statsrådet EWA BJÖRLING (M):
          </note>
          <note>
            Herr talman! Annika Lillemets har ställt ett antal frågor till
            statsrådet Birgitta Ohlsson om demokratiska aspekter av frihandelsavtal
            och i synnerhet om de pågående förhandlingarna om ett partnerskap
            för handel och investeringar mellan EU och USA, det så kallade
            TTIP-avtalet. Interpellationen har överlämnats till mig för besvarande.
          </note>
          <note>
            Inledningsvis vill jag tacka Annika Lillemets för att hon lyfter
            fram de pågående förhandlingarna mellan EU och USA.
          </note>
          <note>
            Regeringen verkar för att få till stånd ett så ambitiöst och
            heltäckande partnerskapsavtal som möjligt. För det handlar i grunden
            om människors vardag, om att arbetssökande ska få större möjligheter
            att hitta ett jobb, om att konsumenter och företag ska få bättre,
            billigare och fler varor och tjänster att välja mellan, om att
            vårt näringsliv ska få bättre och rättvisa spelregler och om att
            våra små och medelstora företag ska få ökade möjligheter att växa.
          </note>
          <note>
            Herr talman! Frihandel handlar om frihet och ökade möjligheter.
            Frihandel möjliggör för människor att bestämma över sina liv,
            att själva besluta om att utbyta varor och tjänster över nationsgränser
            utan onödiga påbud. Frihandel är sålunda en motor för demokrati.
            Inte sällan utgör frihandel en förutsättning för demokrati. Aldrig
            har väl ett land på sikt kunnat främja demokrati genom att slå
            ned på sina medborgares rätt att handla med omvärlden.
          </note>
          <note>
            Samtidigt är det viktigt att vi inte tar frihandelns inneboende
            demokratifrämjande förmåga för given. Den fortlöpande demokratiska
            förankringen är därför mycket viktig. Inom en europeisk kontext
            ser vi till att värna den demokratiska förankringen genom att
            bland annat säkerställa att våra nationella parlament, Europaparlamentet,
            EU-kommissionen samt medlemsstaterna informerar öppet om ärenden
            och lagförslag som rör vårt handelsregelverk.
          </note>
          <note>
            Regeringen arbetar aktivt med utåtriktade aktiviteter och information
            på hemmaplan. Vi har genom möten och seminarier diskuterat exempelvis
            TTIP:s betydelse för maten, jobben och miljön. Vår expertmyndighet
            Kommerskollegium har publicerat flera rapporter och analyser i
            ämnet. En rad andra aktörer, inklusive våra arbetstagar- och arbetsgivarorganisationer,
            har på samma sätt varit mycket aktiva.
          </note>
          <note>
            Herr talman! Redan i EU-kommissionens första analys gjordes en
            bedömning av de miljö- och klimatmässiga aspekterna av förslaget.
            Kommissionens initiala bedömning var att den globala effekten
            av koldioxidutsläpp förmodligen är mycket liten och att det finns
            positiva effekter på klimatet genom ökad handel med så kallad
            grön teknik.
          </note>
          <note>
            Kommissionens analys följs nu upp med en utförlig hållbarhetsbedömning,
            som EU-kommissionen har lagt ut på ett oberoende institut. En
            interimsrapport presenteras i sommar och slutrapporten mot slutet
            av året.
          </note>
          <note>
            EU-kommissionen har också inrättat en särskild rådgivargrupp
            för TTIP med vilken en löpande dialog ska hållas gällande avtalets
            inverkan på till exempel miljö och konsumentskydd.
          </note>
          <note>
            Herr talman! Inom ramen för TTIP vill både EU och USA utveckla
            ett närmare regulativt samarbete. Det handlar om att på sikt ta
            bort onödiga handelshinder som har sitt ursprung i olika tekniska
            regelverk. Det ska ske utan att vi gör avkall på våra höga krav
            inom områden som miljö, livsmedel, djur, hälsa och konsumentskydd.
          </note>
          <note>
            Förslag om ett regulativt råd har väckts av kommissionen i förhandlingarna.
            Tanken är inte att förändra hur Sverige och EU lagstiftar. Tanken
            är att EU och USA ska hålla varandra informerade om lagstiftning
            på områden som rör transatlantisk handel. Det tycker jag är ett
            naturligt inslag i ett ambitiöst partnerskapsavtal. Jag är därför
            beredd att studera förslaget närmare.
          </note>
          <note>
            Slutligen vad gäller frågan om investerarskydd och skiljedomsförfarande
            vill jag hänvisa till svar i tidigare interpellationer (2013/14:399,
            2013/14:414 och 2013/14:415) där jag är tydlig med att investeringsreglerna
            i TTIP inte ska underminera vår demokrati. Jag pekar också på
            att det är positivt att avtalsförhandlingarna inbegriper investeringar,
            eftersom dessa utgör en vital del i den globala ekonomin.
          </note>
          <note>
            EU-kommissionen genomför just nu en bred konsultation med civilsamhället
            om ISDS i TTIP. Regeringen stöder detta initiativ, och jag hoppas
            på ett aktivt deltagande i konsultationerna även här i Sverige.
          </note>
          <note>
            Jag välkomnar en fortsatt konstruktiv dialog med Annika Lillemets
            i denna så betydelsefulla fråga för Sveriges välstånd.
          </note>
          <note type="speaker">
            Anf. 56 ANNIKA LILLEMETS (MP):
          </note>
          <note>
            Herr talman! Till att börja med vill jag tacka statsrådet för
            att hon svarar på mina frågor. Det framgår med all önskvärd tydlighet
            att statsrådet och regeringen även fortsatt har stora och till
            synes orimliga förväntningar på detta avtal. Trots den kritik
            som växer runt om i Europa och USA, inte minst rörande den bristande
            öppenheten och insynen i förhandlingarna, väljer regeringen till
            synes att inte ta farhågorna på särskilt stort allvar. Det är
            beklagligt och oroande.
          </note>
          <note>
            Statsrådet talar i väldigt positiva ordalag om frihandelns effekter
            och går till och med så långt som att kalla frihandeln både en
            förutsättning och en motor för demokrati. Visst har fri och rättvis
            handel många positiva aspekter, men det kan också vara värt att
            sansa oss en aning.
          </note>
          <note>
            Som såväl jag som andra redan har påpekat i kammaren under tidigare
            debatter i detta ämne är tullarna mellan EU och USA redan i dag
            väldigt låga. En rapport som nyligen sammanställdes på uppdrag
            av EU-parlamentet säger klart och tydligt att TTIP i huvudsak
            handlar om ett regulativt samarbete och att endast vissa element
            av avtalet kan jämföras med klassiska handelsavtal. TTIP handlar
            således, som statsrådet vet, i första hand inte om tullar utom
            om lagstiftning. Vi bör kalla saker vid dess rätta namn och inte
            använda frihandelns goda namn för att beskriva ett avtal som i
            huvudsak handlar om någonting helt annat.
          </note>
          <note>
            Statsrådets intresse för demokrati är välkommet. Men det hade
            varit klädsamt om hon på allvar hade velat beakta de farhågor
            som jag och många med mig faktiskt har på det här området. I sitt
            svar till mig bemöter hon inte hur företagens nya användning av
            tvistlösningsmekanismen ISDS i avskräckande syfte – och mekanismens
            redan bevisade effekter för försening av beslut i syfte att skydda
            folkhälsan – påverkar demokratiska principer.
          </note>
          <note>
            I det nya fallet mellan Achmea och Slovakien har det holländska
            försäkringsbolaget inkommit med en första avsiktsförklaring om
            att inleda ett stämningsförfarande mot den slovakiska staten för
            ett lagförslag som ännu inte passerat parlamentet. Det enda rimliga
            syftet med stämningsansökan är att avskräcka den slovakiska regeringen
            från att implementera demokratiskt beslutade lagar.
          </note>
          <note>
            Tobaksföretaget Philip Morris uppmärksammade stämning mot Australien
            har lett till att Nya Zeeland avvaktar med att implementera en
            liknande lag, som syftar till att skydda folkhälsan, tills dess
            att stämningsförfarandet är slutfört – just för att Nya Zeeland
            fruktar repressalier från kommersiella aktörer.
          </note>
          <note>
            Hur kan detta inte vara ett hot mot demokratiskt beslutsfattande?
          </note>
          <note>
            Statsrådet säger i sitt svar till mig att EU-kommissionen har
            väckt ett förslag om ett regulativt råd. Men som statsrådet är
            medveten om kommer detta förslag direkt från de stora näringslivsorganisationerna,
            däribland kemikalieindustrin. Enligt medborgarrätts- och miljöorganisationer
            skulle detta ge ekonomiska särintressen nya verktyg för att blockera,
            urvattna eller försena kommande lagstiftning på exempelvis miljö-
            och folkhälsoområdet.
          </note>
          <note>
            Vi värnar båda demokratin. De farhågor som lyfts fram av dem
            som arbetar med demokrati gör i alla fall mig genuint orolig.
            Det duger inte att gömma sig bakom frihandeln, utan det handlar
            om harmonisering av lagstiftning och regelsamverkan. TTIP är ett
            avtal om regleringar och skydd för investeringar.
          </note>
          <note>
            Jag ber att få återkomma och bemöta andra aspekter av statsrådets
            svar till mig i mitt nästa anförande men vill återigen poängtera
            att jag gärna ser att statsrådet bemöter de konkreta exemplen
            kring ISDS och även farhågorna kring det regulativa samarbetsråd
            som planeras inom ramen för TTIP.
          </note>
          <note type="speaker">
            Anf. 57 Statsrådet EWA BJÖRLING (M):
          </note>
          <note>
            Herr talman! Annika Lillemets tycker jag missförstår vad TTIP
            går ut på. Det handlar inte om att försämra standarder. Det handlar
            inte om att försämra det vi har när det gäller miljö och hälsa
            i EU. TTIP handlar mycket om att förenkla standarder.
          </note>
          <note>
            Jag har debatterat frågan om ISDS ganska många gånger i riksdagen.
            Det är väldigt intressant, för vi vet ännu inte hur förslaget
            kommer att se ut. Därmed tycker jag att det känns svårt att säga:
            Nej, vi ska inte ha något ISDS. Vi vet ju inte ens vad det är
            som landar på bordet. Kan vi åtminstone inte invänta det som EU-kommissionen
            nu håller på med, den öppna utfrågningen, och se var förslaget
            landar? Sedan kan vi ha en seriös debatt om det.
          </note>
          <note>
            Det är inte heller första gången jag hör de här exemplen om Philip
            Morris och Slovakien tas upp i riksdagen. De rättsfall som frågan
            berör är antingen pågående eller sådana där det inte är offentligt
            tillgängligt, varför jag inte kan kommentera dem i sak. Men allmänt
            kan jag säga att jag tror att de flesta företag undviker att stämma
            på lösa grunder. En stämning är ofta en sista utväg när andra
            lösningsförsök, såsom medling, inte har fungerat och är ofta också
            förknippad med betydande kostnader.
          </note>
          <note>
            Samtidigt kan ISDS-systemet förbättras. EU önskar bland annat
            ha med regler i TTIP som klargör att en stämmande investerare
            måste ha en substantiell affärsverksamhet i den aktuella staten.
            Det kommer inte att vara möjligt för skalbolag eller brevlådeföretag
            att utnyttja ISDS i TTIP.
          </note>
          <note>
            Ett annat förslag som finns är att motverka eventuella ogrundade
            stämningar genom en regel om att förloraren betalar alla processkostnader.
          </note>
          <note>
            När det gäller ett holländskt försäkringsbolag, Achmea, som stämmer
            den slovakiska staten – jag ska inte kommentera enskilda fall,
            och besluten är inte offentligt tillgängliga – noterar jag medieuppgifter
            om att skiljenämnden i detta aktuella fall helt nyligen ska ha
            fattat beslut om att avvisa stämning.
          </note>
          <note>
            Beträffande den första frågan som Annika Lillemets tog upp om
            det regulativa rådet är det väldigt viktigt att påpeka att syftet
            är att etablera ett informationsutbyte på detta område mellan
            EU och USA. Rådet skulle ges i uppgift att övervaka genomförandet
            av bestämmelserna i TTIP och utfärda offentliga rekommendationer
            om föreslagna regleringar och allmänt uppmuntra samarbete. Men
            just nu har vi inte något färdigt textförslag att ta ställning
            till. När ett sådant föreligger kommer jag att studera det noggrant
            och pröva förenligheten med befintliga lagstiftningsprocedurer.
            Dessa samarbetsformer för att överkomma transatlantiska handelshinder
            har funnits under mycket lång tid. Ett exempel är TEC, Transatlantiska
            Ekonomiska Rådet, som ändå med varierad framgång har fått bättre
            koordination och bättre förståelse för standardsättande.
          </note>
          <note>
            På senare tid har mycket fokus lagts på områden som ligger uppströms,
            det vill säga marknader som måltjänster, elbilar och nanoteknologi.
            Det är mycket viktigt att vi då kan tala med varandra och se till
            att det blir så enkelt som möjligt för den typen av handel i framtiden.
          </note>
          <note>
            Jag får återkomma i mitt nästa inlägg.
          </note>
          <note type="speaker">
            Anf. 58 ANNIKA LILLEMETS (MP):
          </note>
          <note>
            Herr talman! Det är intressant att handelsministern faktiskt
            inte bemöter mina och andras farhågor om att man faktiskt går
            in och stämmer i förebyggande syfte för att försöka hindra implementering
            av lagstiftning eller lagstiftning som kan leda till förluster.
            Det var faktiskt det som det handlade om här. Det är det som är
            intressant, och det är det som är den stora faran, även om de
            företag som har stämt stater kanske skulle förlora i vissa av
            dessa fall. Det är det som är saken.
          </note>
          <note>
            Jag har denna gång specifikt frågat om demokratiaspekterna av
            TTIP. Det var därför som jag ställde frågan till just demokratiministern,
            eftersom detta är så mycket mer än en handelsfråga. Självklart
            måste även till exempel Miljödepartementet involveras med tanke
            på den kritik som har framförts och de följder som det kan bli.
            Därför undrar jag om handelsministern kan utveckla lite mer hur
            dialogen har förts inom regeringen och med sakkunniga från andra
            departement om andra aspekter än handel.
          </note>
          <note>
            Beträffande dialog om avtalet utanför regeringskretsarna välkomnar
            jag att regeringen har anordnat ett seminarium om TTIP. Men tyvärr
            är det bara att konstatera att det finns en enorm slagsida när
            det gäller vilka intressen regeringen väljer att bjuda in och
            låta komma till tals. Återigen premierades ekonomiska särintressen
            på bekostnad av miljö- och medborgarrättsorganisationer, och det
            duger inte. Det är precis samma problem med det föreslagna regulatoriska
            rådet. Det är inte bestämt, men det är föreslaget av EU-kommissionen.
            Där skulle faktiskt näringslivsintressena få ingå, men alla andra
            intressenter skulle komma in långt senare. Det tycker jag är problematiskt.
          </note>
          <note>
            Vidare hänvisar statsrådet till kommissionens initiala bedömning
            och menar att TTIP kan få positiva konsekvenser för klimatet.
            Men det förslag som rör energiavsnittet i avtalet som nyligen
            läckte ut ger en helt annan bild. EU vill nämligen lätta på de
            nuvarande amerikanska reglerna gällande energiexport och således
            importera exempelvis olja och naturgas i stora mängder från USA,
            vilket inte bara skulle öka oljeborrningen och användning av frackning
            i USA utan också hota framväxten av förnybara alternativ inom
            EU. Detta skulle förstås kunna få katastrofala konsekvenser för
            klimatarbetet och miljön såväl här som i USA. I den rapport som
            har beställts av EU-parlamentet betonas också att man i kommissionens
            konsekvensanalys inte beaktat avtalets effekter på en mängd andra
            miljöområden.
          </note>
          <note>
            Återigen säger statsrådet att TTIP syftar till att ta bort onödiga
            handelshinder och inte ska leda till att vi gör avkall på våra
            höga krav inom områden som miljö, livsmedel, djur, hälsa och konsumentskydd.
            Men detta går inte ihop med de siffror som regeringen kommunicerar
            om avtalets effekter och som bygger på att varenda politiskt påverkbart
            handelshinder som finns ska tas bort. Men det överensstämmer med
            EU-kommissionens retorik kring avtalet i stort och konsekvensen
            för demokratiska principer. Å ena sidan säger man att parternas
            rätt att reglera ska respekteras, å andra sidan lägger man fram
            förslag som kommer att leda till att just den rätten urholkas.
            Statsrådet får gärna förklara för mig vilka regler som syftar
            till att värna människor och miljö som hon tycker är onödiga.
          </note>
          <note>
            Men om det är som statsrådet säger, att hon inte vill urholka
            våra demokratiska principer eller för den skull våra krav inom
            miljö-, djurskydds- och konsumentskyddsområdet och liknande får
            hon rimligen göra avkall på de ekonomiska effekter hon normalt
            talar om. I detta fall står eventuell tillväxt mot demokratiska
            principer och miljöskydd. Statsrådet kan inte få båda.
          </note>
          <note>
            Jag vill även gärna passa på att återkomma till frågan om handelsavtalet
            som EU förhandlar med Kanada, CETA. Jag undrar om statsrådet,
            i det fall hon kommer att vara i position att göra så, avser att
            verka för att EU och Sverige inte ingår detta avtal om det innehåller
            den mekanism för investeringsskydd, ISDS, som vi nu har debatterat
            och vars negativa konsekvenser för demokratiska processer illustreras
            av de exempel som jag nämnde i mitt första anförande.
          </note>
          <note type="speaker">
            Anf. 59 Statsrådet EWA BJÖRLING (M):
          </note>
          <note>
            Herr talman! Vi kanske ska återföra diskussionen till att också
            påpeka att ISDS är viktig och också någonting som är positivt
            för våra svenska företag som behöver ett skydd och inte bara diskutera
            de negativa effekter som Annika Lillemets redan har beslutat finns
            innan vi ens har ett förslag på bordet.
          </note>
          <note>
            Men jag vill påpeka att regeringen är tydlig med att ISDS inte
            får inskränka på vår demokrati eller vår möjlighet att lagstifta.
            Staters rätt att lagstifta om allmännyttiga ändamål som miljö
            och hälsa får inte urgröpas. Det är viktiga frågor som regeringen
            tar på stort allvar. Samtidigt måste också en investerare åtnjuta
            rättssäkerhet, annars blir det inga investeringar.
          </note>
          <note>
            Vi stöder, som jag har nämnt, därför EU:s strävan att nå rätt
            balans i TTIP mellan skyddet för investerare och staters rätt
            att lagstifta. Just nu är det föremål för offentliga konsultationer,
            och vi får helt enkelt se vilket förslag som kommer på bordet.
          </note>
          <note>
            Även för länder som USA, som har väl utvecklade rättssystem,
            behövs ISDS i någon form därför att det amerikanska rättssystemet
            inte tillåter utländska företag att väcka talan vid dess domstolar
            med stöd av internationella avtal. USA har inte heller förbud
            mot diskriminerande lagstiftning, vilket i stället skulle kunna
            bli en skyddsprincip som skulle kunna verkställas enligt TTIP.
            ISDS i TTIP kan komma att bli en global förebild för andra investeringsavtal
            och stödja EU:s strävan att ha med investeringsskyddsregler i
            avtal med länder som har osäkra rättssystem.
          </note>
          <note>
            Vi bör också se till att svenska investerare behandlas lika som
            investerare från andra stater, till exempel Sydkorea och Japan
            som USA har ingått eller avser att ingå frihandelsavtal med och
            som ger tillträde till ISDS.
          </note>
          <note>
            Jag skulle vilja fråga Annika Lillemets om hon kan ge mig ett
            enda tydligt exempel på att det har varit bra för ett land att
            inte ha frihandel. Det stämmer mycket riktigt att detta är större
            än ett frihandelsavtal. Det är ett partnerskapsavtal. Vi ser fortfarande
            exempel på höga tullar inom vissa områden mellan EU och USA. Det
            stämmer, som Annika Lillemets också säger, att det inom vissa
            områden är ganska låga tullar.
          </note>
          <note>
            Men att förenkla och underlätta för handel är inte bara en fråga
            om tullar, utan det är fråga om så väldigt mycket mer. Det är
            precis det som vi nu försöker få ordning på i detta avtal mellan
            EU och USA, alltså att vi ser till att erkänna varandras standarder
            och att vi tar bort onödig byråkrati och onödigt krångel som vi
            har i dag. Detta är en av de allra viktigaste åtgärderna för att
            kunna öka vår export. Ett avtal beräknas kunna öka svensk export
            till USA med 17 procent eller mer.
          </note>
          <note>
            Annika Lillemets och Miljöpartiet talar gärna om välfärden men
            inte om att det är export och handel som möjliggör för välfärdssatsningar.
            För att maximera vinsterna för det svenska välståndet måste vi
            helt enkelt fokusera på avtal som ger störst utväxling för vår
            utrikeshandel.
          </note>
          <note>
            USA är Sveriges största exportmarknad utanför Europa. Även om
            jag var inne på att de största vinsterna i termer av bnp kommer
            av att eliminera icke-tariffära – det vill säga icke-tullar –
            handelshinder, och även om tullarna generellt är låga, är handeln
            så stor att det ändå blir betydande summor som går till spillo.
          </note>
          <note type="speaker">
            Anf. 60 ANNIKA LILLEMETS (MP):
          </note>
          <note>
            Herr talman! Javisst, man kan gärna ta bort tullarna, det är
            vi ense om. Det finns många exempel på hur vi har byggt upp välfärd
            med skyddstullar i olika länder.
          </note>
          <note>
            Företag är inte rättslösa. Varför ska företag ha mycket större
            rättigheter än individer? Det finns till exempel lagstiftning
            mot expropriering. Storföretag måste inte och ska inte skyddas
            från varje form av risk. Investerar man till exempel i miljöfarlig
            verksamhet eller i skadliga kemikalier som kan komma att förbjudas,
            då tar man en affärsmässig risk.
          </note>
          <note>
            Vad är det för syn på företag som handelsministern står för?
            De är inte små barn som ska skyddas från varje form av risk på
            bekostnad av våra demokratiska principer.
          </note>
          <note>
            Regeringens uppdrag är att tillvarata medborgarnas intressen,
            inte bara näringslivets intressen. Här finns en intressekonflikt.
            Vill regeringen verkligen ha en eventuell ekonomisk tillväxt på
            bekostnad av alla andra värden och intressen, om nu än summan
            av de ekonomiska konsekvenserna skulle bli positiva med ett sådant
            här avtal? Sänkt standard för miljö- och hälsoskydd kan stå oss
            dyrt även i pengar räknat. Miljöförstöring och ohälsa kostar.
            Men det är inte storföretagen som betalar för det utan det är
            vi alla.
          </note>
          <note>
            Nej, målet måste vara ett bättre samhälle. Om vi förstör miljön
            och människor blir sjuka, vad hjälper pengar? Pengar är ett medel.
            De har inget egenvärde, men det har en god miljö, en god hälsa
            och demokrati.
          </note>
          <note>
            Slutligen konstaterar jag att handelsministern inte har svarat
            på mina frågor, och det är ett svar det med. Precis som i vår
            förra debatt avslutar jag med att konstatera att vi i Miljöpartiet
            aldrig är beredda att sälja ut viktiga grundbultar i samhället
            såsom miljö, konsumentskydd och demokratiska grundprinciper.
          </note>
          <note>
            Men efter dagens debatt kan jag fortfarande inte dra någon annan
            slutsats än att handelsministern och regeringen tyvärr inte verkar
            tveka att sälja ut allt detta, billigt och på mycket lösa grunder.
          </note>
          <note type="speaker">
            Anf. 61 Statsrådet EWA BJÖRLING (M):
          </note>
          <note>
            Herr talman! Annika Lillemets målar upp en ensidig bild av överdrivna
            risker som går ut på att onda amerikanska företag kommer till
            Sverige och förstör demokratin. Men det är ett skräckscenario
            som har föga förankring i verkligheten.
          </note>
          <note>
            Förhandlingar och konsultationer pågår. I dag vinner staten fler
            fall än privata investerare, om man tittar på statistiken. Dessutom
            finns det statistik som visar att det i större utsträckning är
            de mindre företagen som använder ISDS, alltså inte de stora multinationella
            företagen som ni på vänsterkanten vill hävda. Varför vill ni hindra
            små och medelstora företag att få sin sak prövad, om de känner
            sig överkörda av en stat?
          </note>
          <note>
            Du glömmer, eller väljer att bortse från, det faktum att Sverige
            är en betydande investerare i USA, och vi har väldigt mycket att
            vinna på ett skydd för våra investerare där. Sverige är världens
            största investerare i USA per capita.
          </note>
          <note>
            Jag vill passa på att i denna kammare åter påpeka hur glad jag
            har varit över det breda stöd som riksdagen har gett uttryck för
            när det har kommit till frihandel. I Sverige har vi ju historiskt
            haft en god samsyn kring behovet av öppna marknader. Denna frihandelslinje
            har stärkt Sveriges position i den globala konkurrensen.
          </note>
          <note>
            Men det är väldigt olyckligt att den traditionellt starka frihandelslinjen
            nu håller på att urholkas av splittringar i oppositionen. Vänsterpartiet
            och Miljöpartiet tycks vara emot, och Socialdemokraterna är för.
            I kontrast till detta står en enad alliansregering som i stället
            vill bygga vidare på och stärka den svenska frihandelstraditionen,
            inte minst genom ökad handel och fler investeringar mellan Sverige,
            EU och USA.
          </note>
          <note>
            Överläggningen var härmed avslutad.
          </note>
          <note>
            15 § Svar på interpellation 2013/14:442 om fossiloberoende fordonsflotta
          </note>
          <note type="speaker">
            Anf. 62 Statsrådet ANNA-KARIN HATT (C):
          </note>
          <note>
            Herr talman! Anders Ygeman har frågat mig när regeringen planerar
            att slå fast vad det fem år gamla målet fossiloberoende fordonsflotta
            faktiskt innebär och vilka åtgärder regeringen planerar att vidta
            för att vända den negativa utvecklingen.
          </note>
          <note>
            Sedan alliansregeringen slöt energiöverenskommelsen, och sedan
            riksdagen fattade beslut om den klimat- och energipolitiska propositionen
            som följde efter den, har målet om att öka andelen förnybar energi
            i transportsektorn med 10 procent till år 2020 väglett regeringens
            arbete, tillsammans med regeringens långsiktiga prioritering att
            ställa om till en fossiloberoende fordonsflotta till 2030, som
            ett steg på vägen till ett klimatneutralt Sverige år 2050.
          </note>
          <note>
            För att förverkliga det målet och den prioriteringen har alliansregeringen
            vidtagit en rad åtgärder som sammantaget har lett till att Sverige
            nu har en tätposition när det gäller att ställa om transportsektorn.
            Just därför har vi i Sverige redan, med god marginal, nått vårt
            förnybara mål för transportsektorn. År 2012 var andelen förnybar
            energi i vår transportsektor 12,6 procent och preliminära siffror
            visar på en ökning till 15,6 procent för 2013. Inget annat EU-land
            är i närheten av att ha en lika stark utveckling som Sverige på
            det området.
          </note>
          <note>
            Bakom denna positiva utveckling ligger en rad åtgärder som regeringen
            vidtagit, helt i linje med prioriteringen om en fossiloberoende
            fordonsflotta till år 2030. Sedan 2006 har vi mer än fördubblat
            andelen förnybara drivmedel, kraftigt minskat bränsleförbrukningen
            i nya fordon och mångdubblat försäljningen av miljöbilar i Sverige
          </note>
          <note>
            Detta arbete ska förbättras och behöver stärkas än mer. Därför
            tillsatte regeringen utredningen om en fossiloberoende fordonsflotta
            som redovisade sina slutsatser i december 2013.
          </note>
          <note>
            I utredningens uppdrag ingick att analysera olika alternativ
            för hur begreppet fossiloberoende fordonsflotta ska definieras,
            så att det stöder regeringens arbete med att nå visionen för 2050.
            Utredningen har här fört flera resonemang kring systemavgränsningar
            och etappmål och föreslår att begreppet en fossiloberoende fordonsflotta
            bör preciseras som ett vägtransportsystem vars fordon i huvudsak
            drivs med biodrivmedel eller elektricitet.
          </note>
          <note>
            Utredningens förslag till ytterligare åtgärder samt utredningens
            förslag till konkretisering av prioriteringen för 2030 har nu
            varit ute på remiss till den 19 maj 2014. Regeringen kommer, efter
            sedvanlig beredning, att ta ställning till de förslag som utredningen
            lagt.
          </note>
          <note type="speaker">
            Anf. 63 ANDERS YGEMAN (S):
          </note>
          <note>
            Herr talman! För fem år sedan satte regeringen upp målet om en
            fossiloberoende fordonsflotta. I dag, fem år senare, kan ministern
            fortfarande inte ge svar på frågan om vad målet innebär eller
            ens när regeringen kan slå fast vad det innebär.
          </note>
          <note>
            Varför då tjata om detta? Jo, år 2008 – året innan regeringen
            slog fast sitt mål om en fossiloberoende fordonsflotta – var 75
            procent av de bilar som såldes i Sverige fossildrivna. Var fjärde
            bil var fossiloberoende. I dag, fem år senare, är 95 procent av
            bilarna fossildrivna och bara var 20:e bil som säljs fossiloberoende.
            Man kan säga att för varje år som gått har regeringen kommit allt
            längre ifrån sitt eget mål.
          </note>
          <note>
            Den personbil som säljs i dag kommer att rulla i 19 år. När regeringens
            mål ska vara uppfyllt, 2030, kommer de bilar som i dag säljs i
            bilhandeln att rulla på gatorna. Om regeringen inte kan reda ut
            vad det egna målet innebär, hur ska då konsumenter, producenter,
            bilförsäljare och samhällsplanerare kunna veta vad det är som
            gäller? Det är kanske just därför som det innan regeringens mål
            fastställdes såldes fem gånger fler fossiloberoende fordon.
          </note>
          <note>
            Herr talman! Det finns oroande signaler. Den nationella plan
            som regeringen har slagit fast har underkänts av flera, bland
            annat av Naturvårdsverket, för att den inte bidrar till att klara
            klimatmålen. Lastbilstrafiken ska öka med 50 procent enligt den
            planen. I dag är 95 procent av alla bilar som säljs fossildrivna,
            och kanske ännu värre: för första gången på länge ökar utsläppen
            från de fossildrivna bilarna, och det är tyvärr ett trendbrott.
          </note>
          <note>
            Herr talman! Antalet fossildrivna bilar ökar. Utsläppen från
            de fossildrivna bilarna ökar. Vi har förlorat fem år. Jag vill
            därför fråga statsrådet: Hur många år till ska vi behöva vänta
            innan regeringen klarar av att definiera sitt eget mål?
          </note>
          <note type="speaker">
            Anf. 64 Statsrådet ANNA-KARIN HATT (C):
          </note>
          <note>
            Herr talman! För lite drygt tre år sedan blev jag energiminister.
            En av de första sakerna jag tog mig an som energiminister var
            att ta fram utredningsdirektiv till Utredningen om fossiloberoende
            fordonsflotta. Jag gjorde det eftersom det är helt uppenbart att
            om Sverige ska kunna nå de ambitiösa mål som regeringen föreslagit
            och som riksdagen bekräftat, att både ställa om till ett klimatneutralt
            samhälle till 2050 och, som ett steg på vägen, ställa om till
            en fossiloberoende fordonsflotta till 2030, behöver vi titta på
            de styrmedel vi redan har. Vad är det som fungerar bra? Vad finns
            det för styrmedel som vi kan skärpa ytterligare? Och vad nytt
            behöver vi addera för att komma i ett läge där svensk fordonsflotta
            inte drivs på bensin och diesel utan i ökad utsträckning går på
            förnybara biobränslen och på elektricitet så att vi kan få ned
            koldioxidutsläppen? Den enskilt viktigaste klimatfrågan för nästa
            mandatperiod är att se till att ställa om till fossiloberoende
            transporter.
          </note>
          <note>
            Det är en stor uppgift att gå igenom alla dessa styrmedel och
            att titta på hela den frågeställningen. Därför fick utredningen
            ett och ett halvt år på sig. Det kan tyckas som en lång tid i
            våra vanliga, dödliga människors liv men för en utredning av den
            omfattningen krävdes att de kraftsamlade och verkligen fokuserade
            på att lösa uppgiften. Det gjorde de på ett mycket bra sätt. Jag
            bad dem att jobba brett och djupt, bjuda in till dialog med alla
            berörda aktörer och alla som sitter på expertkunskaper i de frågorna,
            vilket de gjorde och vilket också syns i de remissvar som nu kommit
            in från remissinstanserna. Remissinstanserna är överlag mycket
            nöjda med utredningens arbete. De ger generellt sett ganska mycket
            stöd till de förslag som utredningen lägger fram, även om det
            återstår en hel del arbete för både mig och regeringen att analysera
            de omfattande remissvar som alldeles nyligen kommit in från många
            olika aktörer.
          </note>
          <note>
            Sverige har inte tappat en enda dag när det gäller omställningen
            till hållbara transporter. Vi är ett ledande land i energiomställningen.
            Vi är också ledande när det gäller att ställa om till hållbara
            transporter i EU. Inget annat EU-land är ens i närheten av att
            nå det förnybartmål för transportsektorn som vi gemensamt har
            enats om i EU. Vi i Sverige har redan nått det målet, sju år i
            förväg, med våra 15,6 procent förnybart i transporterna, medan
            vi skulle ha nått 10 procent till 2020. Det visar, och är ett
            resultat av, att alliansregeringen har prioriterat de här frågorna
            genom att vi har ett antal styrmedel på plats. Vi har introducerat
            miljöbilspremien, supermiljöbilspremien, skärpt klimatfaktorn
            i fordonsbeskattningen, skattebefriat de höginblandade och rena
            biodrivmedlen, tagit fram förslag till en ny kvotplikt och så
            vidare. Det är styrmedel som verkligen fungerar. Det syns på flera
            olika sätt.
          </note>
          <note>
            Anders Ygeman väljer att plocka som han vill i statistiken, men
            om vi tittar lite bredare kan vi se att sedan 2006 har transporterna
            blivit mer effektiva. I dag drar en ny bil i genomsnitt en tredjedel
            mindre bränsle för att drivas fram en mil än den gjorde 2006.
            Andelen förnybara drivmedel som används har ökat mycket kraftigt.
            Det har etablerats nya, hållbara bränslen som ligger i teknikens
            framkant i Sverige. Försäljningen av miljöbilar har ökat kraftigt,
            inte minst nya el- och hybridbilar; försäljningen tredubblades
            under förra året. Vi har tagit ett bra steg, vi har kommit i gång
            bra, men ännu mer kommer att behöva göras för att ställa om till
            fossiloberoende till 2030 och klimatneutralitet till 2050.
          </note>
          <note type="speaker">
            Anf. 65 ANDERS YGEMAN (S):
          </note>
          <note>
            Herr talman! Det här blir nästan löjligt. Nu har statsrådet haft
            åtta minuters talartid utan att vara i närheten av att besvara
            den fråga som interpellationen handlar om.
          </note>
          <note>
            Fem år efter att regeringen satte upp sitt mål är 95 procent
            av alla bilar som säljs fossildrivna. Jämfört med året innan regeringen
            satte upp sitt mål såldes fem gånger fler fossiloberoende fordon
            än i dag. Om vi jämför med vårt närmaste grannland Norge ser vi
            att den mest sålda bilen är en elbil och den tredje mest sålda
            är en elbil. Vad är positionen för elbilar i Sverige? Det kan
            man inte svara på, för Bil Swedens statistik visar bara de 50
            första fordonen. Av de 50 mest sålda fordonen i Sverige är ingen
            elbil. I Norge är den mest sålda bilen en elbil och den tredje
            mest sålda är en elbil.
          </note>
          <note>
            Regeringen satte upp målet om en fossiloberoende fordonsflotta.
            Två år efter att målet sattes upp tillsatte Anna-Karin Hatt en
            utredning för att ta reda på vad det egna målet betydde, vad det
            innebar. Hur ska bilproducenter, bilförsäljare, konsumenter kunna
            rätta sig efter det målet? I dag, fem år efter att målet sattes
            upp, kan Anna-Karin Hatt fortfarande inte svara på när regeringen
            ska ta reda på vad det egna målet innebar. Hur ska producenter,
            konsumenter, bilförsäljare då kunna rätta sig efter det?
          </note>
          <note>
            Regeringen har nyligen fattat beslut om en transportplan där
            lastbilstransporterna i Sverige ska öka med 50 procent. Naturvårdsverket,
            regeringens egen expertmyndighet, har gått så långt som att kalla
            underlaget i planen för olagligt eftersom det inte visar hur transportpolitiken
            ska kunna bidra till att klimatmålen nås.
          </note>
          <note>
            95 procent av de bilar som säljs i dag är fossildrivna. De kommer
            att rulla på gatorna den dag regeringen ska ha nått målet om en
            fossiloberoende fordonsflotta. Vad värre är, bland de fossildrivna
            bilarna ökar utsläppen i stället för minskar. Vi kommer längre
            och längre bort från regeringens fluffiga vision om en fossiloberoende
            fordonsflotta.
          </note>
          <note type="speaker">
            Anf. 66 Statsrådet ANNA-KARIN HATT (C):
          </note>
          <note>
            Herr talman! Interpellantens kritik blir inte mer trovärdig bara
            för att han ökar antalet värdeladdade ord i sina inlägg. Vi kan
            låta verkligheten tala sitt tydliga språk. Sverige har som enda
            land i EU redan nått sitt förnybartmål. Det har kommit ut ungefär
            en kvarts miljon miljöbilar på de svenska vägarna sedan alliansregeringen
            tillträdde. Vi har infört en lång rad styrmedel som leder till
            att vi får ut allt effektivare fordon på våra vägar men också
            till att det säljs alltmer förnybara drivmedel från våra pumpar.
          </note>
          <note>
            Det är styrmedel som utgår från den enkla men sunda logiken att
            det ska löna sig att köpa en miljöbil men att det också ska löna
            sig att tanka den med förnybara drivmedel. Det är därför vi tagit
            fram miljöbilspremien, det är därför supermiljöbilspremien finns,
            det är därför vi till exempel stärkt koldioxidkomponenten i fordonsskatten,
            det är därför vi valt – vilket regeringen meddelat – att förlänga
            skattebefrielsen för de höginblandade och rena biodrivmedlen som
            E85 och biogas. Det gör vi för att det ska löna sig att köpa en
            miljöbil och löna sig att tanka förnybart från pumpen. Detta ligger
            bakom det faktum att andelen förnybart i svensk transportsektor
            ligger på hela 15,6 procent i dag. Det innebär att vi börjat på
            ett bra sätt och har en bra utgångspunkt för det arbete som ska
            göras framöver.
          </note>
          <note>
            Om vi tittar på statistiken för elbilar och laddhybrider, som
            Anders Ygeman tog upp i sitt senaste inlägg, ser vi att försäljningen
            av elbilarna och laddhybriderna tredubblats det senaste året.
            Vi ska se till att sälja fler, och Anders Ygeman vet lika väl
            som jag att FFF-utredningen har haft i uppdrag att lägga fram
            förslag just i den delen. Vi vet nämligen att de rena elbilarna
            är dyra i inköp jämfört med bilar som drivs med konventionella
            drivmedel som bensin och diesel.
          </note>
          <note>
            Det är också därför jag som centerpartist sedan länge har varit
            förespråkare för en bonus–malus-modell där vi ger en starkare
            bonus till de miljöbilar som är riktigt effektiva medan vi lägger
            en avgift på de nya bilar som släpper ut för mycket. Det är ett
            förslag som utredningen tagit upp och analyserat, och man har
            nu överlämnat två olika modeller till regeringen. De och många
            andra förslag tillhör dem som remissinstanserna fått titta på
            och tycka till om.
          </note>
          <note>
            Remissinstanserna har även fått tycka till om den definition,
            precisering, av begreppet fossiloberoende fordonsflotta som jag
            och regeringen bad utredningen göra. Det låter lite på Anders
            Ygeman som: Hur svårt kan det vara? Det är väl bara att snyta
            en definition ur näsan och sedan slå fast den.
          </note>
          <note>
            Riktigt så kan vi inte hantera det. Om vi ska kunna ge de långsiktiga,
            tydliga och stabila villkor till marknadens aktörer som de efterfrågar
            och förtjänar för att kunna göra de investeringar som de ska stå
            för bygger det på att vi, när vi slår fast definitionen och bestämmer
            vilka styrmedel vi ska skärpa och vilka nya vi ska addera, behöver
            veta att det är sådant som aktörerna tror på. Det gäller såväl
            de som ska tillverka framtidens fordon som de som redan tillverkar
            förnybara bränslen och ännu mer de som ska tillverka framtidens
            förnybara bränslen, inte minst ur den svenska skogen där det finns
            en oändlig potential att tillverka klimatsmarta biodrivmedel.
          </note>
          <note>
            Då måste vi veta att de tror på de styrmedel som vi lägger fram
            och som sedan ska beslutas i den här riksdagen. Om de inte tror
            på dem kommer styrmedlen inte heller att få avsedd effekt. Därför
            är det helt avgörande att lyssna in remissinstanserna. Så snart
            vi har gått igenom dem kommer regeringen att återkomma med förslag
            på hur begreppet ska preciseras och vad vi ska göra ytterligare.
          </note>
          <note type="speaker">
            Anf. 67 ANDERS YGEMAN (S):
          </note>
          <note>
            Herr talman! Om man inte har slagit fast en definition på fem
            år kan man inte precisera den. Finns det ingen definition finns
            det inget att precisera. Ni har haft fem år på er att slå fast
            vad fossiloberoende fordonsflotta innebär. Jag tror att jag har
            hört tio eller tolv olika definitioner som olika statsråd och
            andra ledande alliansföreträdare haft i olika debatter. Fortfarande
            efter fem år finns ingen gemensam definition från regeringen.
          </note>
          <note>
            Anna-Karin Hatts siffror stämmer; vi har klarat EU:s förnybarhetsmål
            om 10 procent. Men det beror väl på att det låg på 9 eller 8,7
            procent innan målet sattes upp – eller var det till och med ännu
            lite högre? Detta har med låginblandningen att göra. Det är bra;
            vi är positiva till den. Men resten går åt fel håll.
          </note>
          <note>
            Anna-Karin Hatt har mitt fulla stöd för bonus–malus. Jag tycker
            att det är bra att Centerpartiet har gjort det ställningstagandet.
            Men det hade varit klädsamt om man hade använt några av sina åtta
            år vid makten till att lägga fram ett sådant förslag. Detta har
            väl funnits i Frankrike under hela Alliansens tid, så det saknas
            inte förslag att titta på.
          </note>
          <note>
            Men allt detta sammantaget räddar inte regeringen från det faktum
            att vi inte har någon definition. Även om det har gått uppåt med
            ladd- och elhybriderna det senaste året var det ändå fem gånger
            fler fossiloberoende fordon som såldes innan regeringen satte
            upp målet än i dag. 95 procent av de bilar som säljs i dag är
            fossildrivna. Bland dem ökar utsläppen. Där har regeringen en
            politik. På fem år har man inte klarat att definiera sitt eget
            mål. Utsläppen från vägtrafiken, en tredjedel av klimatutsläppen,
            förefaller att bli en oknäckt nöt för den borgerliga regeringen.
          </note>
          <note type="speaker">
            Anf. 68 Statsrådet ANNA-KARIN HATT (C):
          </note>
          <note>
            Herr talman! I dag har vi ungefär 1,8 miljoner fler fordon i
            trafiken än vad vi hade 1990. Trots att vi har så många fler fordon
            i trafiken är utsläppen från transportsektorn lägre än vad de
            var 1990. Detta är ett resultat av att vi har en fungerande politik
            som driver bort koldioxidutsläpp från transportsektorn och ser
            till att öka effektiviteten.
          </note>
          <note>
            När alliansregeringen tillträdde 2006 hade Sverige en av de törstigaste
            fordonsflottorna i hela EU. Det var vad vi ärvde från Socialdemokraterna.
            Den slutsats vi drog då var att vi måste ta tag i detta. Därför
            introducerade vi snabbt miljöbilspremien, som sedan övergick i
            supermiljöbilspremien. Vi har förstärkt den genom fordonsskatten,
            som också har gått över i skattebefrielsen på de förnybara drivmedlen.
            Vi har även ökat forskningsinsatserna för framtidens transportsektor.
            Vi såg nämligen att vi måste göra någonting åt denna otroligt
            törstiga fordonsflotta som fanns under Socialdemokraternas tid
            i regeringsställning och som ni inte gjorde någonting åt.
          </note>
          <note>
            Effekten av detta är att nya bilar i dag i Sverige, de bilar
            som svenskarna väljer att köpa, drar ungefär en tredjedel mindre
            bränsle och därför orsakar en tredjedel mindre koldioxidutsläpp.
            Vi har mer förnybara drivmedel i den svenska transportsektorn,
            den i särklass högsta andelen i hela EU. Nya hållbara bränslen,
            inte minst från skogen i form av till exempel HVO, som hör framtiden
            till, tas fram och utvecklas i stor skala. Det har också kommit
            ut ungefär en kvarts miljon miljöbilar på de svenska vägarna.
            Det här är ett bra kvitto på att alliansregeringens politik på
            det här området verkligen fungerar, och det är en bra bas att
            utgå från när vi nu ska ställa om till en fossiloberoende fordonsflotta
            till 2030.
          </note>
          <note>
            Överläggningen var härmed avslutad.
          </note>
          <note>
            16 § Bordläggning
          </note>
          <note>
            Följande dokument anmäldes och bordlades:
          </note>
          <note>
            17 § Anmälan om interpellationer
          </note>
          <note>
            Följande interpellationer hade framställts:
          </note>
          <note>
            den 28 maj
          </note>
          <note>
            Eva-Lena Jansson
          </note>
          <note>
            Tina Ehn
          </note>
          <note>
            Eva-Lena Jansson
          </note>
          <note>
            Jens Holm
          </note>
          <note>
            Matilda Ernkrans
          </note>
          <note>
            Isak From
          </note>
          <note>
            Krister Örnfjäder
          </note>
          <note>
            Gunilla Carlsson
          </note>
          <note>
            Bo Bernhardsson
          </note>
          <note>
            Hannah Bergstedt
          </note>
          <note>
            Hillevi Larsson
          </note>
          <note>
            Hillevi Larsson
          </note>
          <note>
            Gunilla Carlsson
          </note>
          <note>
            Krister Örnfjäder
          </note>
          <note>
            den 30 maj
          </note>
          <note>
            Hillevi Larsson
          </note>
          <note>
            Krister Örnfjäder
          </note>
          <note>
            Hannah Bergstedt
          </note>
          <note>
            Katarina Köhler
          </note>
          <note>
            Katarina Köhler
          </note>
          <note>
            Leif Jakobsson
          </note>
          <note>
            Stina Bergström
          </note>
          <note>
            Stina Bergström
          </note>
          <note>
            Valter Mutt
          </note>
          <note>
            Valter Mutt
          </note>
          <note>
            Anna Wallén
          </note>
          <note>
            Helén Pettersson
          </note>
          <note>
            Fredrik Lundh Sammeli
          </note>
          <note>
            Fredrik Lundh Sammeli
          </note>
          <note>
            Matilda Ernkrans
          </note>
          <note>
            Eva-Lena Jansson
          </note>
          <note>
            Anna-Lena Sörenson
          </note>
          <note>
            Leif Pettersson
          </note>
          <note>
            Cecilia Dalman Eek
          </note>
          <note>
            Tina Ehn
          </note>
          <note>
            Matilda Ernkrans
          </note>
          <note>
            Hillevi Larsson
          </note>
          <note>
            18 § Anmälan om frågor för skriftliga svar
          </note>
          <note>
            Följande frågor för skriftliga svar hade framställts:
          </note>
          <note>
            den 28 maj
          </note>
          <note>
            Thomas Strand
          </note>
          <note>
            den 29 maj
          </note>
          <note>
            Bodil Ceballos
          </note>
          <note>
            Lars Eriksson
          </note>
          <note>
            Lars Eriksson
          </note>
          <note>
            Cecilia Dalman Eek
          </note>
          <note>
            Isak From
          </note>
          <note>
            Ylva Johansson
          </note>
          <note>
            Thomas Strand
          </note>
          <note>
            Thomas Strand
          </note>
          <note>
            19 § Anmälan om skriftliga svar på frågor
          </note>
          <note>
            Skriftliga svar på följande frågor hade kommit in:
          </note>
          <note>
            den 28 maj
          </note>
          <note>
            Christina Oskarsson
          </note>
          <note>
            Hans Olsson
          </note>
          <note>
            Hans Olsson
          </note>
          <note>
            Hannah Bergstedt
          </note>
          <note>
            Hannah Bergstedt
          </note>
          <note>
            Hannah Bergstedt
          </note>
          <note>
            Hans Hoff
          </note>
          <note>
            Mats Pertoft
          </note>
          <note>
            Jan-Olof Larsson
          </note>
          <note>
            Maria Ferm
          </note>
          <note>
            Hans Hoff
          </note>
          <note>
            20 § Kammaren åtskildes kl. 12.24.
          </note>
          <note>
            Förhandlingarna leddes
          </note>
          <note>
            /Eva-Lena Ekman
          </note>
        </div>
      </body>
    </text>
  </TEI>
</teiCorpus>
