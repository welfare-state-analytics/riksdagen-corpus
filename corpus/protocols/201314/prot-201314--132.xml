<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 201314</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 201314</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-201314--132</head>
          <docDate when="2014-06-26 00:00:00">2014-06-26 00:00:00</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2013/14:132
          </note>
          <note>
            Torsdagen den 26 juni
          </note>
          <note>
            Kl. 09:00 - 18:56
          </note>
          <note>
            1 § Ansökan om fortsatt ledighet
          </note>
          <note>
            Andre vice talmannen meddelade att Anders Flanking (C) ansökt
            om fortsatt ledighet under tiden den 18 september–29 september.
          </note>
          <note>
            Kammaren biföll denna ansökan.
          </note>
          <note>
            Andre vice talmannen anmälde att Rickard Nordin (C) skulle fortsätta
            att tjänstgöra som ersättare för Anders Flanking.
          </note>
          <note>
            2 § Anmälan om kompletteringsval
          </note>
          <note>
            Andre vice talmannen meddelade att Miljöpartiet de grönas riksdagsgrupp
            på grund av uppkommen vakans anmält Annika Lillemets som suppleant
            i utrikesutskottet.
          </note>
          <note>
            Andre vice talmannen förklarade vald till
          </note>
          <note>
            suppleant i utrikesutskottet
          </note>
          <note>
            3 § Ärenden för hänvisning till utskott
          </note>
          <note>
            Följande dokument hänvisades till utskott:
          </note>
          <note>
            den 22 september
          </note>
          <note>
            Kammaren biföll talmannens förslag att behandlingen av skrivelse
            2013/14:244 skulle få uppskjutas till nästa valperiod.
          </note>
          <note>
            4 § Riktlinjer för den ekonomiska politiken och Redovisning av
            skatteutgifter 2014
          </note>
          <note type="speaker">
            Anf. 1 FREDRIK OLOVSSON (S):
          </note>
          <note>
            Herr talman! Det är alltså dags för mandatperiodens sista ekonomiska
            debatt här i kammaren. Den håller vi efter att de borgerliga partierna
            i två val har lovat att ta sig an de stora samhällsproblem som
            finns i Sverige. Resultatet efter åtta år är att man lämnar efter
            sig ett land där arbetslösheten har stigit, där skolresultaten
            har sjunkit och där överskotten i ekonomin vänts till stora underskott.
          </note>
          <note>
            Att döma av regeringens vårproposition ska svenska folket inte
            förvänta sig så mycket annat av en moderatledd regering framöver
            heller. Idéerna är slut. Förutom de S-förslag man röstat ned i
            flera år men nu säger sig omfamna är det tomt. I huvudsak gäller
            för regeringen att unga ska fortsätta att vara arbetslösa och
            i fas 3. Vinstjakten och privatiseringarna ska fortsätta prägla
            välfärden, som kommer att fortsätta att minska i omfattning. Ineffektiva
            och slösaktiga skattenedsättningar kommer att fortsätta gräva
            ur statsfinanserna och förhindra effektiv politik för jobb, välfärd
            och skola.
          </note>
          <note>
            Så vill vi inte ha det. Jag yrkar därför bifall, herr talman,
            till reservation 1 och vårt förslag till riktlinjer för den ekonomiska
            politiken och budgetpolitiken.
          </note>
          <note>
            Socialdemokraterna står för en annan väg. Sverige är fortfarande
            ett land att vara stolt över. Men om vi ska skapa en trygg framtid
            för alla behöver vi investera i det som bygger Sverige starkt
            – inte försvaga det.
          </note>
          <note>
            Herr talman! Sverige står inför stora utmaningar. Arbetslösheten
            har vuxit de senaste åren. 400 000 människor är utan jobb. Långtidsarbetslösheten
            har ökat kraftigt. Över 70 000 har varit utan jobb i mer än två
            år. 35 000 människor har regeringen låst fast i fas 3. Ungdomsarbetslösheten
            är mycket hög. Det är uppenbart att regeringens politik inte fungerar.
          </note>
          <note>
            Ett annat krisområde är skolan. Kunskapsresultaten har försämrats
            varje år under denna regering. Ja, resultaten i den svenska skolan
            har till och med rasat mest av alla OECD-länder. När färre klarar
            av att bli godkända till gymnasiet och alldeles för få klarar
            sin gymnasieexamen blir det också svårare för unga att få jobb.
          </note>
          <note>
            Vi ser behov av satsningar på och investeringar i välfärden.
            De senaste årens ensidiga skattesänkningar har gjort att välfärden
            inte har tillräckliga resurser. Dyra och ineffektiva skattenedsättningar
            har ryckt bort resurser som borde finnas i sjukvården och skolan.
            För stora klasser, brister i sjukvården och ett allt tuffare läge
            i äldreomsorgen har blivit resultatet.
          </note>
          <note>
            Eftersom den politik som bedrivits inte har gett fler jobb, inte
            minskat arbetslösheten, har hålen i budgeten blivit allt större.
            I år räknar Ekonomistyrningsverket med att underskottet i de offentliga
            finanserna blir 89 miljarder kronor. Därmed bryter regeringen
            mot budgetreglerna. Finanspolitiska rådet kan inte längre säga
            att den ekonomiska politik som regeringen bedriver är väl avvägd.
            Konjunkturinstitutet konstaterar att regeringen inte klarar budgetmålet.
            När man lånar 10 miljoner i timmen, 240 miljoner om dagen och
            nästan 90 miljarder i år är det inte en så konstig slutsats. Anders
            Borg har inte bara skattesänkt bort hela det överskott i de offentliga
            finanserna som han fick ärva, utan han måste också låna till sina
            skattesänkningar – och han lånar rejält.
          </note>
          <note>
            Den höga arbetslösheten innebär att vi inte ska utpeka företag
            som särintressen. Tvärtom ska vi sätta alla klutar till för att
            prioritera hårt att fler får jobb.
          </note>
          <note>
            Därför sätter vi ett mål främst, nämligen att Sverige ska ha
            lägst arbetslöshet i EU till 2020. Alla som kan arbeta ska också
            arbeta. Vi ska nå målet om att vara bäst i EU i fråga om arbetslösheten
            med hjälp av ökad sysselsättning och fler arbetade timmar. Det
            är ett hårt mål, men det är ett mål vi ska nå. Ingen människa
            ska berövas möjligheten att forma sitt eget liv. Ingen ung ska
            vara utan jobb.
          </note>
          <note>
            Därför kan vi inte fortsätta på regeringens linje med sänkta
            skatter, sämre trygghet och ineffektiva subventioner för vissa
            inhemska branscher. Det kommer aldrig att ge EU:s lägsta arbetslöshet.
            Det har bara gjort att Sverige faller i internationella jämförelser
            över konkurrenskraft och innovationsförmåga. I stället för skattesänkningar
            behöver vi investera i bostäder, i infrastruktur, i forskning,
            i den miljöteknik som Sverige behöver och som världen efterfrågar.
          </note>
          <note>
            Vi behöver öka efterfrågan på arbetskraft med hjälp av näringspolitisk
            samverkan som lägger fokus på innovation och export på globala
            marknader. I stället för att låsa in människor i fas 3 och i passiva
            åtgärder behöver vi extra tjänster i välfärden och inte minst
            ett kunskapslyft. Vi behöver utbilda, utbilda, utbilda. Varje
            ung person måste få en gymnasieexamen. Fler måste få chansen att
            plugga vidare på universitet, högskolor och yrkeshögskolor. Fler
            ska få en bristyrkesutbildning så att alla kan stå redo att ta
            de jobb som växer fram när konjunkturen förbättras. På så sätt
            kan vi sluta det rekryteringsgap som kostar kanske 80 000 jobb
            och som finns där på grund av den allt sämre fungerande arbetsmarknadspolitiken.
          </note>
          <note>
            Samtidigt ska vi och måste vi vända resultaten i den svenska
            skolan. Med vår skolpolitik får pojkar och flickor som börjar
            på lågstadiet gå i en mindre klass, där läraren får mer tid för
            just honom eller henne, med förstärkning av lärare och tidiga
            insatser om det skulle behövas. Hon eller han kommer att nå kunskapsmålen
            i en jämlik skola där kvalitet får ersätta vinstjakt. Det ska
            vara en skola som ger alla barn större möjligheter att nå det
            liv de själva önskar. Därför investerar vi i lärare, minskar deras
            administrativa bördor och skapar fler vägar in i läraryrket för
            fler skickliga pedagoger. Under de kommande åren vill vi att den
            specialpedagogiska undervisningen utvecklas och förstärks – med
            fokus på de tidiga åren. Vi vill se särskilda insatser för att
            lyfta upp de skolor som har tuffast förutsättningar. Så kan vi
            höja resultaten för alla, och så kan vi hålla ihop Sverige.
          </note>
          <note>
            Med en skola som ger kunskaper, med fler i arbete, kan vi också
            stärka den gemensamma välfärden så att resurserna räcker längre
            för dem som behöver hjälp och stöd. Resurserna ska inte bara göra
            att du lever väl utan också att du vågar och vill gå nya vägar
            i livet. Det ska vara en välfärd där personalen, ofta kvinnor,
            slipper gå på knäna, och många, inte minst kvinnor, inte ska behöva
            gå ned i arbetstid för att välfärden inte räcker till. Proffsen
            ska få vara proffs och inte styras av påhittade marknadssystem
            och detaljreglering utan av det egna yrkeskunnandet. Människovärdet
            ska alltid väljas framför vinstintresset. Man ska känna sig trygg
            i att vården finns om man blir sjuk eller gammal.
          </note>
          <note>
            Därför har vi lagt fram förslag om 2 miljarder i resurstillskott
            till sjukvården, nationella kvalitetslagar som trycker ut vinsterna
            och förbud mot gräddfiler för privatbetalande patienter i den
            offentligt finansierade vården. Vi ser också behov av och föreslår
            insatser för att stärka den framtida kompetensförsörjningen i
            vårdsektorn.
          </note>
          <note>
            Herr talman! Den ekonomiska politiken är inte – hur konstigt
            det än kan låta för finans- och skatteutskottet – målet eller
            meningen med livet, inte heller med politiken i stort. Det är
            ett medel för förändring, frigörelse och trygghet. Det kräver
            en solid grund att stå på.
          </note>
          <note>
            Stabila statsfinanser är därför den naturliga bottenplattan för
            socialdemokratisk politik. På den kan vi sedan bygga ett samhälle
            med fler i arbete, genom en aktiv näringspolitik, investeringar
            i framtiden och utbildning, ett robustare samhälle där vi alla,
            män och kvinnor, kan lita på välfärden, på att sjukvården fungerar,
            att det finns en förskoleplats med engagerade pedagoger när vi
            behöver den, att tågen går i tid, att det finns en bostad att
            hyra när man ska flytta hemifrån eller har fått jobb på en annan
            ort och behöver flytta och att det finns trygghetsförsäkringar
            som möjliggör omställning i en alltmer föränderlig värld.
          </note>
          <note>
            På den plattan kan vi bygga ett mer jämlikt Sverige, där klyftor
            mellan män och kvinnor, rik och fattig, stad och land kan minska
            i stället för att öka, där skolan fungerar och ger ökade kunskaper
            i stället för att generera vinster till riskkapitalister.
          </note>
          <note>
            Det, herr talman, är det vägval som riksdagen gör i voteringen
            här i eftermiddag. Men det är framför allt det vägval som svenska
            folket står inför i valet i höst.
          </note>
          <note type="speaker">
            Anf. 2 PER BOLUND (MP):
          </note>
          <note>
            Herr talman! Jag vill börja med att yrka bifall till vår reservation
            nr 2 i betänkande FiU20 om riktlinjer för den ekonomiska politiken.
          </note>
          <note>
            För några år sedan stod Moderaternas partiledare Fredrik Reinfeldt,
            vår statsminister, på Moderaternas partistämma och varnade för
            visioner. Han tyckte att visioner var farliga och ledde till risker.
          </note>
          <note>
            Miljöpartiet har en helt annan syn på visioner. För oss är det
            självklart att politiken måste bygga på visioner – visioner om
            ett bättre Sverige, visioner om en bättre värld.
          </note>
          <note>
            Miljöpartiet har en vision om att bygga ett hållbart samhälle
            där vi möter klimatutmaningen, ger alla barn en ärlig chans i
            skolan och skapar förutsättningar för nya jobb. Det är en vision
            om att modernisera den svenska ekonomin så att hållbara jobb kan
            skapas i växande företag. Det är en vision om att bygga ett samhälle
            där människor kan känna sig trygga och där unga kan växa och ta
            ansvar. Det är en vision där Sverige är en global föregångare
            i omställningen till en hållbar ekonomi och en hållbar samhällsutveckling.
          </note>
          <note>
            Utan visioner har vi ingen chans att åtgärda de problem som världen
            brottas med.
          </note>
          <note>
            Herr talman! Det talas ibland i årets valrörelse om vikten av
            att ta ekonomiskt ansvar. Den synen delar däremot Miljöpartiet.
            Det är oerhört väsentligt att vi tar ekonomiskt ansvar. Men man
            måste också fråga sig: Vad innebär det i praktiken att ta ett
            ekonomiskt ansvar? Räcker det att bara ha stabila statsfinanser,
            eller krävs det någonting mer?
          </note>
          <note>
            För Miljöpartiet är det tydligt att klimatutmaningen är vår tids
            stora ödesfråga. Den bilden delades av alliansregeringen när den
            tillträdde 2006. Tyvärr har vi sedan dess sett hur frågan har
            fått allt mindre vikt i regeringens prioriteringar. Och nu finns
            den inte ens med i de anföranden som vi hör från alliansföreträdare
            i denna talarstol. Jag vill hävda att det är ett stort problem
            och ett stort misstag, inte minst när det gäller ekonomiskt ansvarstagande.
          </note>
          <note>
            Ett antal stora studier av ledande ekonomer på världsscenen har
            åter och åter visat att den globala uppvärmningens effekter på
            vår ekonomi kommer att bli dramatiska. Den som inte har en politik
            för att ta ett fullt klimatansvar har inte heller en politik för
            att ta ansvar för vår ekonomi. Jag är övertygad, herr talman,
            om att det kommer att bli väldigt tydligt just i år, 2014.
          </note>
          <note>
            Den amerikanska expertmyndigheten NOAA, som mäter oceaner och
            atmosfäriska förändringar, varnar för att det med stor sannolikhet
            kommer att bli dramatiska klimateffekter i år. Det beror på att
            vi i år har det som kallas ett El Niño-år, där vädersystemen förändras
            på global nivå och där havsströmmarna i Stilla havet vänder riktning,
            vilket gör att det blir torka på de platser där det i vanliga
            fall är fuktigt klimat och blir översvämningar på de platser där
            det i vanliga fall är torka.
          </note>
          <note>
            År 1998 är det år som hittills har haft de allra högsta globala
            temperaturerna. Det året var ett El Niño-år. Det frigjordes väldigt
            mycket värme från världshaven upp i atmosfären som gjorde att
            vi fick rekordtemperaturer. Enligt världens ledande experter är
            det mycket som pekar på att 2014 kommer att ta över och troligen
            bli det varmaste år som någonsin har mätts.
          </note>
          <note>
            Ett sådant här El Niño-fenomen kopplat till den globala uppvärmning
            som vi har orsakat genom våra utsläpp kommer att leda till stora
            störningar i vädret över hela världen. Vi kommer att få se torka
            i stora delar av Afrika, Indien, Australien och Sydamerika. Vi
            kommer att få se översvämningar i till exempel Pakistan och Afghanistan
            om detta fenomen inträffar.
          </note>
          <note>
            Forskare varnar nu också för att all den energi och värme som
            vi har släppt ut de senaste decennierna och som har lagrats i
            havsvattnet, där havet har skyddat oss människor och skyddat jorden
            från snabbt stigande temperaturer, nu riskerar att frisättas ut
            i vår atmosfär så att vi kan få ett temperatursprång uppåt med
            dramatiska konsekvenser. Det är stor risk, herr talman, att vi
            kommer att få se en sommar och en höst med ännu mer allvarliga
            och extrema väderhändelser än vi tyvärr har fått vänja oss vid
            de senaste åren.
          </note>
          <note>
            Herr talman, ärade åhörare! Men det går att göra skillnad. Det
            går att förändra denna utveckling. Men det kräver att man har
            visionen om en hållbar värld som ledstjärna för sin politik.
          </note>
          <note>
            Från Miljöpartiets sida säger vi att det är dags att göra en
            nystart i klimatpolitiken. Det är dags att ha visionen om att
            ställa om Sverige till ett hundra procent förnybart energisystem.
            Vi vill införa ett klimatpolitiskt ramverk som gör att vi strukturerat,
            år efter år, arbetar med att minska vår klimatpåverkan, att ta
            vårt fulla klimatansvar, på samma sätt som man nu gör i många
            länder i vår omvärld. Men tyvärr säger den sittande regeringen
            ständigt nej till de förslagen och motarbetar en strukturerad
            klimatpolitik.
          </note>
          <note>
            Det är också dags att göra satsningar och investeringar för att
            få ett hållbart transportsystem i Sverige. Med alla de problem
            som vi har sett med den svenska järnvägen är det inte märkligt
            att människor väljer mer klimatstörande transportslag än järnvägen
            när de ska transportera sig. Det måste nu få ett slut.
          </note>
          <note>
            Vi behöver ha modernare transporter i Sverige. Vi behöver ge
            större resurser till den svenska järnvägen. Det är därför som
            vi i Miljöpartiets budget och transportplaner föreslår att vi
            ska satsa närmare 60 miljarder mer på transporter och infrastruktur
            än vad regeringen har prioriterat.
          </note>
          <note>
            Där måste vi också klara av att prioritera. När järnvägen i Sverige
            går på knäna, när kontaktledningar på viktiga sträckor ständigt
            dras ned och när människor tvingas vänta på tåg som aldrig kommer
            måste vi kunna prioritera ned väginvesteringar under de kommande
            tio åren. Och vi måste klara av att prioritera upp järnvägsinvesteringarna
            så att industrins transporter på järnvägen kan komma fram, så
            att de får rimliga konkurrensvillkor och så att människor kan
            ta sig till jobbet på ett miljöriktigt sätt.
          </note>
          <note>
            Vi ser att det är i städerna som vi har störst möjlighet att
            minska klimatpåverkan från transporterna. Därför måste vi göra
            satsningar på att få hållbara transportsystem som bygger på kollektivtrafiken,
            på cykeln och på fötterna – promenader – i staden. För det krävs
            det prioriteringar. Vi föreslår ett stadsmiljöprogram omfattande
            30 miljarder kronor fram till 2025 för att vi ska klara av den
            omställningen.
          </note>
          <note>
            Herr talman! För att vi ska klara av detta behövs det också en
            ny ekonomisk inriktning. I stället för att fortsätta med ytterligare
            skattesänkningar – av den variant som regeringen har gjort en,
            två, tre, fyra och fem gånger med olika jobbskatteavdrag – som
            inte har gett de effekter som Anders Borg och den sittande regeringen
            har utlovat, behöver vi nu inrikta oss på att ha en offensiv politik
            som bygger på investeringar för skolan, för klimatet och för jobben.
          </note>
          <note>
            Sverige har i dag en arbetslöshet som är historiskt hög. Den
            ligger på över 8 ½ procent. För ungdomar i vårt land är situationen
            ännu svårare. Långtidsarbetslösheten bland unga har nästan fördubblats
            under de senaste åren med den sittande regeringen.
          </note>
          <note>
            I det ljuset är det förvånande med den nöjdhet som regeringens
            representanter utstrålar. För att vända den här utvecklingen kan
            man inte fortsätta att vara nöjd. Det behövs nya visioner, nytänkande,
            en kraftfull politik för fler jobb, bättre matchning och fler
            utbildningsplatser.
          </note>
          <note>
            Det är ingen diskussion om att det är mycket arbete som behöver
            göras för att vi ska få ett hållbart samhälle och kunna minska
            klyftorna i vårt samhälle. Samtidigt är det väldigt många människor
            som står utanför arbetsmarknaden och är fast i arbetslöshet.
          </note>
          <note>
            Den här situationen är inte rimlig. Vi måste kunna lösa dagens
            problem med en hög arbetslöshet genom att anta de långsiktiga
            utmaningarna och göra de investeringar som är nödvändiga för att
            vi ska få en hållbar bostadssektor och ett hållbart transportsystem.
          </note>
          <note>
            Miljöpartiets politik går ut på att göra de investeringar som
            gör att vi kan rusta upp miljonprogramsområdena och få en fungerande
            järnväg och bygga upp ett hållbart energisystem som våra barn
            och barnbarn kommer att ha nytta av och samtidigt ge jobb till
            de människor som i dag är fast i arbetslöshet.
          </note>
          <note>
            Herr talman! För några år sedan varnade statsminister Fredrik
            Reinfeldt för visioner. Det är en åsikt som oroar mig, för utan
            visioner hade apartheidssystemet i Sydafrika aldrig blivit avskaffat.
            Det behövdes visionärer som ville ha ett annat samhälle. Om vi
            inte hade haft människor med visioner här i Sverige hade vi fortfarande
            suttit fast i statarsamhället.
          </note>
          <note>
            Det är inte dags att avskaffa visionerna, utan vi behöver nya
            visioner för framtiden. Vi behöver en politik som vilar på visionen
            om en rättvis och hållbar värld. Nu har väljarna möjligheten i
            valet om några månader, den 14 september. Vill man ha en politik
            som bygger på visioner, eller vill man ha fyra år av fortsatt
            visionslöshet? Det valet ligger i väljarnas händer den 14 september.
          </note>
          <note type="speaker">
            Anf. 3 SVEN-OLOF SÄLLSTRÖM (SD):
          </note>
          <note>
            Herr talman! Jag vill prata om verkligheten i den svenska vården
            och omsorgen. Där jobbar i dag alltför många i mer eller mindre
            otrygga deltidsanställningar. Totalt i hela den offentliga sektorn
            jobbar hela 443 000 människor deltid, de allra flesta av dem inom
            vården och omsorgen. De allra flesta är kvinnor.
          </note>
          <note>
            Från de mer extrema vänsterpartierna får vi ibland höra att vi
            måste jobba mindre. Att jobba heltid, som i dag är 40 timmar per
            vecka, är inte eftersträvansvärt för dem; det är precis tvärtom.
          </note>
          <note>
            Många av dessa deltidsarbetande, offentliganställda kvinnor och
            män vill ingenting hellre än att just arbeta heltid. Att försörja
            sig själv, kanske barn, på en deltidslön är svårt, om inte omöjligt.
          </note>
          <note>
            Socialdemokraterna har i många år, även då de själva satt i regering,
            pratat högt om rätten till heltid. Samtidigt har man inte i något
            budgetförslag lagt en enda krona på att införa rätten till heltid.
            Så länge det är fallet och man inte satsar några kronor på detta,
            även om man försöker tala om rätten till heltid, faller det på
            kommuner och landsting att vilja införa rätt till heltid. Men
            då måste de välja bort någonting annat. Man kan inte använda samma
            pengar två gånger.
          </note>
          <note>
            Vad vill ni socialdemokrater välja bort? Vill ni ha sämre mat
            i äldrevården, fler delade turer? Det är ett faktum i de kommuner
            där man i dag har infört rätt till heltid därför att man inte
            har råd till annat. Vill ni ha försämrad arbetsmiljö, eller vad
            är det för något ni ska ta pengarna ifrån?
          </note>
          <note>
            Ni kan inte förespråka någonting om ni inte har finansieringen
            klar. Det återkommer gång på gång i Socialdemokraternas politik
            att inte ha det, och vi kan gärna återkomma till det senare i
            repliker om det blir sådana. Det är inte seriöst.
          </note>
          <note>
            Vi har alltså fyra regeringspartier som inte bryr sig, en socialdemokrati
            som pratar högt men inget gör och ett par extrema vänsterpartier
            som tycker att vi allesammans ska jobba betydligt mindre.
          </note>
          <note>
            Sverigedemokraterna vill införa möjligheten och rätten till heltid
            inom offentlig sektor, och vi finansierar också förslaget fullt
            ut.
          </note>
          <note>
            Herr talman! Återkommande epidemier kan ställa till rätt stora
            problem på vårdinrättningar i vårt land. När exempelvis vinterkräksjukan
            går hårt fram är det vanligt att både patienter och personal insjuknar.
            Ofta drabbas stora delar av personalstyrkan, med stora störningar
            som följd.
          </note>
          <note>
            För att underlätta för personalen, men även för patienter, vill
            vi slopa karensdagen i yrken inom den offentliga sektorn där det
            finns en hög smittorisk. Som arbetsgivare blir man därmed mer
            attraktiv, och från ett samhällsekonomiskt perspektiv är det bättre
            att ersätta anställdas inkomstbortfall än att stänga ned en hel
            vårdavdelning. Vinsterna med att låta personal vara hemma med
            full lön i dessa fall är flera, inte minst att patienter kan känna
            sig trygga i att de blir mottagna av frisk personal som inte sprider
            smittan vidare.
          </note>
          <note>
            Sverigedemokraterna vill alltså slopa karensdagen i den offentliga
            sektorn i yrken med hög smittorisk.
          </note>
          <note>
            Herr talman! Antalet vårdplatser per invånare har i Sverige minskat
            under alliansregeringens tid vid makten, från att ha legat mycket
            lågt efter Socialdemokraternas tid vid makten, till att ligga
            katastrofalt lågt i dag. Faktum är att Sverige numera har minst
            antal vårdplatser per invånare bland jämförbara OECD-länder: 2,6
            vårdplatser per tusen invånare. Finland har 5,9, Tyskland 8,3,
            Frankrike 6,4 och så vidare. Sverige är i denna kategori enskilt
            sämst.
          </note>
          <note>
            Detta medför en överbelastning som i sin tur leder till försämrad
            vård och en ökad risk för felaktiga diagnoser. I akuta fall och
            vid större katastrofer är bristen på vårdplatser – och har varit
            det – faktiskt direkt livsfarlig. Människor har avlidit i Sverige
            just på grund av bristen på vårdplatser.
          </note>
          <note>
            Bristen på vårdplatser ställer till det för hela vårdkedjan.
            Det leder till försämrad vård och försämrad garanti för patienterna,
            det ger längre vårdtider, det bromsar akutmottagningens funktion,
            då man ofta inte kan slussa ut patienter från akutmottagningar,
            och det leder till högre vårdkostnader än vad som annars hade
            varit nödvändigt.
          </note>
          <note>
            Sverigedemokraterna kommer att prioritera fler platser i vården
            och kommer att avsätta pengar för det i budgetförslaget i höst.
          </note>
          <note>
            Den svenska landsbygdens villkor har alltför länge negligerats.
            I den förra vårbudgetmotionen för ett år sedan presenterade Sverigedemokraterna
            ett offensivt program inriktat på tillväxt och sysselsättning
            på landsbygden. Det står vi fast vid.
          </note>
          <note>
            Det finns ett jordbruk som har potential att blomstra, givet
            att våra svenska bönder inte behöver konkurrera med bönder från
            andra länder med betydligt sämre djurhållningsvillkor och djurskyddslagar,
            eller för den delen straffbeskattas av partier som har sina kärnväljare
            i Stockholms innerstad och föga bryr sig om landsbygdens och böndernas
            villkor.
          </note>
          <note>
            Det finns en stor potential för skogsbruket, givet att vi satsar
            på utbildning, forskning, innovation och inte minst vettig transportinfrastruktur
            för skogsbruket. Sverigedemokraterna budgeterade för en upprustning
            och elektrifiering av Inlandsbanan och tvärbanorna, något som
            skogsindustrin välkomnar.
          </note>
          <note>
            Det finns potential även för gruvnäringen, som också den lider
            av brist på rätt utbildad och kompetent arbetskraft. Jo, det är
            sant att den lider av brist på personal med rätt utbildning och
            kompetent arbetskraft när vi har en arbetslöshet på 8 ½ procent.
            Men de lider också brist på infrastrukturinvesteringar.
          </note>
          <note>
            Att investera i dubbelspår på relevanta avsnitt av Malmbanan
            skulle kosta ungefär 12 miljarder. Det låter mycket, och det är
            mycket pengar. Det ska man ha respekt för. Men det är mindre än
            vad LKAB gör i vinst på ett enskilt år, och det är en investering
            för tiotals år. Det är alltså en bra investering för den svenska
            gruvnäringen. Det har vi också budgeterat för.
          </note>
          <note>
            På landsbygden finns också potential för fiskebruk, turism och
            besöksnäring, kultur och mycket annat, om bara viljan finns. Svensk
            landsbygd behöver inte vara beroende av bidrag. Den kan med rätt
            förutsättningar vara en bidragande del i svensk ekonomi. Den är
            redan en bidragande del men kan bli det än mer i framtiden.
          </note>
          <note>
            Det finns en tillverkningsindustri på svensk landsbygd som har
            potential att växa med rätt förutsättningar. Det gör mig därför
            både oroad och ledsen att vår statsminister påstår att den svenska
            tillverkningsindustrin är död, trots att vi har 600 000 anställda
            i den svenska tillverkningsindustrin. Statsministern har givit
            upp också på den punkten.
          </note>
          <note>
            Herr talman! Det är de mindre företagen som står för sysselsättningstillväxten.
            Fyra av fem nya jobb har den senaste tjugoårsperioden skapats
            hos småföretagen. Sverigedemokraterna vill ge de mindre företagen
            möjlighet att fortsätta skapa arbetstillfällen och öka sysselsättningen.
          </note>
          <note>
            Enligt företagarna själva, om man frågar dem, är den enskilt
            viktigaste åtgärden för att förbättra företagarklimatet och skapa
            fler jobb i Sverige att sänka arbetsgivaravgifterna. Man konstaterar
            också att den generella sänkning som regeringen har genomfört
            inte är tillnärmelsevis lika effektiv som sänkningar riktade mot
            de mindre företagen.
          </note>
          <note>
            Sverigedemokraterna föreslår en helt avskaffad allmän löneavgift
            för ett genomsnittligt företag med upp till nio anställda. Det
            skulle innebära en skattelättnad på över 290 000 kronor per år,
            och över 300 000 småföretag skulle helt och hållet slippa betala
            den allmänna löneavgiften. Det är den mest skadliga av arbetsgivaravgifterna
            om man frågar företagarna själva.
          </note>
          <note>
            Det är en gigantisk reform som vi finansierar genom att slopa
            de högst ineffektiva och fiaskoartade alliansåtgärder som den
            generella sänkningen av arbetsgivaravgiften och ungdomsrabatten
            har visat sig vara.
          </note>
          <note>
            Herr talman! Jag vill som avslutning yrka bifall till Sverigedemokraternas
            reservation 3 angående inriktningen på den ekonomiska politiken.
          </note>
          <note type="speaker">
            Anf. 4 ULLA ANDERSSON (V):
          </note>
          <note>
            Herr talman! Det var inte för inte jag kom att tänka på en tweet
            jag såg för en tid sedan: Sverigedemokraterna måste vara Europas
            mest misslyckade missnöjesparti – i nio av tio fall röstar de
            med etablissemanget, det vill säga den sittande regeringen. Jag
            tycker att det var rätt träffande.
          </note>
          <note>
            Vi debatterar ekonomisk politik, och ekonomisk politik handlar
            om vilket samhälle vi vill ha, hur vi vill leva våra liv tillsammans
            och hur vi vill organisera det.
          </note>
          <note>
            Statsbudgeten visar vilket samhälle det är. Efter åtta år av
            högerpolitik ser vi hur högerns samhälle ser ut och att det har
            handlat om en enda sak oavsett problem, resultat, behov och verklighet,
            nämligen skattesänkningar. Skattesänkningar är viktigast för landsbygdens
            utveckling, för jämställdheten, för kulturpolitiken, för jobben
            och för viljan att arbeta och bli frisk – det har vi fått höra
            under de här åtta åren.
          </note>
          <note>
            Skattesänkningarna har gett resultat – det kan vi tydligt se.
            Arbetslösheten är högre nu än när regeringen tillträdde. Drygt
            70 000 fler är arbetslösa, men utbetalningarna till dem är ca
            13 miljarder lägre än när regeringen tillträdde. Långtidsarbetslösheten
            har ökat med över 100 procent, och inkomstskillnaderna mellan
            kvinnor och män har ökat med 50 procent. Landet dras isär alltmer
            mellan stad och land och mellan dem som inget har och dem som
            har väsentligt mycket mer än de någonsin behöver. Välfärden och
            tryggheten urholkas på resurser, och kvinnor stressar så att de
            blir sjuka. Så visst har skattesänkningarna gett resultat.
          </note>
          <note>
            Genom politiska beslut har skattesystemet delat in människor
            i närande och tärande. De tärande ska straffas genom högre skatt
            för lika inkomst. Sjuka och arbetslösa betalar hela 900 kronor
            mer i skatt än en som har jobb vid en inkomst på 12 000 kronor.
            En pensionär betalar 300 kronor mer. Och medan bankägarna jublar
            över sina skattesänkningar ökar ojämlikheten mest i Sverige av
            alla OECD-länder. Så visst har skattesänkningarna gett resultat.
          </note>
          <note>
            Låt oss nu se till att högerns tid är förbi, den tid då vi människor
            delades in i närande och tärande och girighet belönades rikligt.
            Låt oss i stället bygga ett samhälle på omtanke och solidaritet.
            Jämlika samhällen mår bättre och utvecklas bättre.
          </note>
          <note>
            Vänsterpartiet vill skapa ett samhälle med en välfärd att lita
            på, ett samhälle där människor kan få både ett jobb och en bostad,
            ett hållbart samhälle där landsbygden utgör en viktig hörnsten.
          </note>
          <note>
            Herr talman! Det finns jobb som utförs och som vi alla är beroende
            av. De binder samman våra liv med varandra, och de skapar förutsättningar
            för oss att leva våra liv mer fritt och tryggt om de tillförs
            de resurser som faktiskt krävs för att de ska bli utförda på bästa
            sätt. Vi påverkas alla av dem. Om de håller dålig kvalitet inskränker
            de våra liv, framför allt för oss kvinnor, men funkar de skapar
            de livsutrymme.
          </note>
          <note>
            Sveriges framtid handlar om välfärdsjobben inom omvårdnad, omsorg,
            vård och utbildning. Vi vet att de arbetsuppgifterna alltid kommer
            att behövas. Det är inga jobb som flyttar utomlands eller hotas
            av internationell konkurrens. Det är hållbara framtidsjobb, och
            de är avgörande för samhällsutvecklingen.
          </note>
          <note>
            Det är i de verksamheterna mycket av vår framtid ligger. Vi behöver
            dem när vi ska föda våra älskade barn, och våra barn behöver pedagogik,
            omsorg och utbildning. Vi själva kan behöva komplettera eller
            utbilda om oss. Vi kan bli sjuka, och en dag är vi så gamla att
            kroppen inte längre orkar med det dagliga och vi behöver hjälp
            och omsorg. Medan vi yrkesarbetar behöver andra ta hand om våra
            nära och kära.
          </note>
          <note>
            Kort sagt: Välfärden är basen för allas våra liv och för vår
            framtid. Och det är kvinnor som arbetar i den och är mest beroende
            av den eftersom vi inte kommit längre än så med jämställdheten.
          </note>
          <note>
            Det är närmast obegripligt att den ekonomiska politiken under
            senare år har handlat om vilka som är bäst på att sänka skatten.
            Vår framtid handlar inte om vem av oss som har den tjockaste plånboken
            privat utan om hur vi vill använda oss av våra möjligheter och
            skapa oss en gemensam bättre framtid. Välfärden krackelerar alltmer,
            och ändå har inte de stora demografiska förändringarna slagit
            igenom än.
          </note>
          <note>
            När det politiska ansvaret inte tas får det konsekvenser. Det
            ser vi inte minst i hur antalet anställda i välfärden inte alls
            utvecklas i takt med befolkningsökningen. Om vi skulle ha samma
            personaltäthet i dag som 2006 hade det varit 33 000 fler anställda
            i välfärden. Det jobbet får vi kvinnor nu i stället utföra obetalt
            eller genom att de som är kvar får stressa, springa och jäkta
            med hälsan som pris. Som tack för det får de av regeringen en
            sjukförsäkring som inte går att lita på.
          </note>
          <note>
            Låt oss i stället för att ha en skendebatt om höjd skatt på snus
            som räddning för välfärdens underfinansiering inse att om vi menar
            allvar med att förstärka kvaliteten och bygga ut välfärden kommer
            det att kosta betydligt mer än så. Enligt Konjunkturinstitutet
            behövs det ca 60 miljarder de närmaste åren för att klara dagens
            kvalitet – och den är vi väl ändå inte nöjda med. Det dubbla behövs
            om vi också ska klara överskottsmålet.
          </note>
          <note>
            Vänsterpartiet föreslår den största förstärkningen av resurser
            till välfärden så att det på allvar ska bli skillnad i arbetsvillkor
            och i kvinnors liv. Vi föreslår minskade barngruppsstorlekar i
            förskola och på fritis, betydligt fler anställda i äldreomsorg
            och sjukvård, resurser till trygga förlossningar och till ökad
            lärartäthet i skolan. Visst kostar det, men det kostar ännu mer
            att låta bli. Det är dags för en mer rättvis fördelning av resurserna
            som finns här i landet. Inte minst är det dags för oss kvinnor
            att få vår del.
          </note>
          <note>
            Jag menar att vi måste få en ekonomisk politik som ser bortom
            rädslor för skattehöjningar, och jag går så långt att jag menar
            att vi är skyldiga att göra det för dagens generation, för oss
            kvinnor och för kommande generationer kvinnor.
          </note>
          <note>
            Vår framtid är nu. Kvinnor bär vår välfärd på sina axlar, antingen
            som avlönad arbetskraft eller som oavlönad på sin fritid eller
            både och. Låt oss se till att välfärdsjobben hädanefter får den
            status och den tyngd de faktiskt förtjänar och att de blir yrken
            där arbetsvillkoren är de bästa och inflytandet är stort. Men
            då måste det till förändringar. Inte minst måste vinstintresset
            bort ur välfärden.
          </note>
          <note>
            Det är inte rimligt att riskkapitalister ropar halleluja det
            första de gör varje morgon när de glatt svingar benen över sängkanten.
            Ytterligare en dag väntar då de kan plocka ut stora privata vinster
            ur den skattefinansierade välfärden.
          </note>
          <note>
            Det är riskkapitalbolag, holdingbolag, skatteplanering, skatteflykt,
            räntesnurror, ränteavdrag, vinster, uppköp, försäkringar mot skolnedläggningar,
            konkurser och företag som inte betalar avtalsenliga löner, inte
            gör pensionsinbetalningar eller inte betalar moms och skatter.
            Det är fiffel och bedrägerier. Så ser svensk välfärd ut 2014.
          </note>
          <note>
            Det är klart att riskkapitalisterna jublar. Ingen annanstans
            kan de få sin verksamhet betald med skattebetalarnas pengar. Det
            är vi som betalar deras vinster, konsumtion, produktion, löner,
            lokaler, reklam och uppköp. Det återstår bara att sälja i rätt
            läge. Då är högsta vinsten nådd.
          </note>
          <note>
            Kopplingarna mellan politiken och männen i de vinstdrivande privata
            så kallade välfärdsbolagen är täta. Den beryktade Hälsans Förskola,
            eller knäckebrödets förskola, drivs av en ledande folkpartist
            som tyckte att det var bättre att hans och hans hustrus plånbok
            blev tjockare än att barnen fick näringsrik mat – knäckebröd var
            den smaskiga lösningen.
          </note>
          <note>
            I Attendo finns Henrik Borelius, som tjänar storkovan på underbemannade
            äldreboenden och som är välfärdsrådgivare till statsminister Fredrik
            Reinfeldt. Dessutom är han bror till en före detta moderat minister.
          </note>
          <note>
            Exemplen kan mångfaldigas. Alla sjunger de den så kallade valfrihetens
            lov medan deras egen plånbok blir allt tjockare.
          </note>
          <note>
            Detta är ett politiskt ansvar. Högern har lagt fram förslag till
            tvingande lagstiftningar och bidrag som lockelse till kommuner
            som privatiserar. Nästa steg för regeringen och Sverigedemokraterna
            är att tvångsprivatisera hemtjänsten i alla landets kommuner.
          </note>
          <note>
            Jag tycker att vi borde göra annorlunda. Det går att bygga en
            välfärd med omtanke och solidaritet som grund. Det finns starkt
            stöd för en sådan politik. För de flesta väljare framstår det
            faktiskt som naturligt att man inte ska leka affär i välfärden.
            Det är människans behov som ska styra och inte vinstintresset
            och marknadsmodeller som ska stå i centrum.
          </note>
          <note>
            Vänsterpartiets modell för att få bort vinsterna ur välfärden
            är väl genomarbetad. De som driver privata välfärdsföretag kan
            göra det, om de ombildas till icke vinstdrivande bolag, där de
            förbinder sig att återinvestera vinsten, inte skattefiffla, inte
            ha skyhöga styrelsearvoden etcetera. För den som är genuint intresserad
            av mormors hemtjänst eller barnens utbildning borde det inte vara
            ett problem. De som är där för egen vinnings skull ser nog problem
            med att inte få sko sig och lämnar nog verksamheten, och det ska
            de.
          </note>
          <note>
            Herr talman! För Vänsterpartiet är full sysselsättning målet
            med den ekonomiska politiken. För att nå det behövs en rad insatser.
          </note>
          <note>
            Först och främst behöver det nuvarande finanspolitiska ramverket
            anpassas till dagens stora samhällsproblem, nämligen massarbetslösheten
            och klimatproblemen. Såväl finanspolitiken som penningpolitiken
            ska ha sysselsättningsmål.
          </note>
          <note>
            Det finns ett tydligt samband mellan investeringsnivåer och arbetslöshet.
            Investeringarna måste därför öka. Då behöver överskottsmålet ändras
            till ett mål om budget i balans över en konjunkturcykel. Det är
            inte rimligt att spara när vi har stora eftersatta behov och massarbetslöshet.
          </note>
          <note>
            Vi behöver bygga bort bostadsbristen. Unga ska inte tvingas bo
            på soffor eller i garderober. Det hör inte ett modernt välfärdssamhälle
            till. Vi ska kunna flytta dit där jobben finns, och företag ska
            kunna rekrytera arbetskraft. Låt oss därför se till att införa
            statliga investeringsstöd till byggande av energieffektiva hyresrätter
            till rimliga hyror.
          </note>
          <note>
            Vi vill införa upprustningsstöd för miljonprogrammen och för
            våra välfärdslokaler, som skolor och äldreboenden. Det behövs,
            och det ger nya jobb. Vi vill öka investeringarna i banunderhåll,
            så att vi får tåg som går och kommer fram i tid. Vi vill investera
            i nya spår, så att tågen slipper stå i kö, på samma spår, i långa
            led. Man ska faktiskt kunna ta tåget i stället för bilen. Det
            är klimatsmart och ger nya jobb.
          </note>
          <note>
            Vi behöver investera i en ökad inhemsk livsmedelsproduktion,
            i energiomställning och i de gröna näringarna. Det ger landsbygden
            en bättre framtid, och det ger nya jobb.
          </note>
          <note>
            Investera i utbildning och i fler anställda i sjuk- och förlossningsvården!
            Sjuka ska inte behöva ligga i korridorer. Kvinnor ska inte behöva
            vända i dörren till förlossningen eller tvingas hem samma dag
            de fött. Äldre ska kunna känna sig trygga med att de får den tid
            de behöver med en personal som inte behöver stressa. Alla barn
            ska kunna bli sedda och bekräftade i förskola, fritis och skola
            och få det bästa stöd som kan ges för deras egen utveckling. Det
            ger många nya jobb, och det ger bättre kvalitet.
          </note>
          <note>
            Herr talman! Vi vill bygga ett samhälle som ger ökad frihet och
            trygghet för var och en av oss. Framför allt blir det ett samhälle
            där kvinnors ekonomi och livsvillkor kraftigt förbättras. Det
            är ett samhälle där jämlikheten ökar och där bristande tillgänglighet
            ses som diskriminering och blir den demokratifråga som den faktiskt
            är. Solidaritet och omtanke styr utvecklingen, inte girighet.
            Det är det valet handlar om.
          </note>
          <note>
            Därmed yrkar jag bifall till vår reservation nr 4 i FiU20.
          </note>
          <note>
            Jag vill också passa på att önska finansutskottet, talmannens
            kansli, talmannen, finansministern och alla andra en trevlig sommar.
            Sedan kommer jag nämligen att bli så engagerad i replikerna att
            jag kommer att glömma bort det.
          </note>
          <note type="speaker">
            Anf. 5 ANNA KINBERG BATRA (M):
          </note>
          <note>
            Herr talman! Jag ska börja med att yrka bifall till utskottets
            förslag till riktlinjer för den ekonomiska politiken.
          </note>
          <note>
            I förrgår var jag och hälsade på George, Fadi och Elias Moussally.
            De driver ett bageri i Järfälla i Stockholms län. De bakar och
            säljer bröd och kakor vidare till kaféer och restauranger. På
            bara några år har deras verksamhet vuxit från ett litet företag
            till ett medelstort. De har ungefär 45 anställda. För dem har
            till exempel sänkningen av restaurangmomsen och halveringen av
            arbetsgivaravgifterna för ungdomar spelat stor roll när det gäller
            att kunna växa och expandera. Nu överväger de expansion även utomlands.
            Vi talade ganska mycket om vad som behövs politiskt för att jobben
            ska fortsätta bli fler och för att företag av den här typen ska
            fortsätta växa.
          </note>
          <note>
            Vi har fört en politik under de senaste åren som har möjliggjort
            att andelen företagare i Sverige har fördubblats sedan 2006. Vi
            ser samtidigt att det är tuffare konkurrenstryck i vår omvärld.
            Konkurrenstrycket på svensk ekonomi hårdnar, och det kräver en
            fortsatt jobbskapande och också ansvarsfull ekonomisk politik.
          </note>
          <note>
            Vi ser hur en starkare utveckling i de avancerade ekonomierna
            förväntas förbättra internationella konjunkturutsikter i år, nästa
            år och framöver. Men vi ser också hur det dröjer innan exporten
            tar fart. Ett litet, öppet land som Sverige är beroende av exportutvecklingen
            i vår omvärld, och den bedöms bli svag jämfört med tidigare återhämtningsfaser.
          </note>
          <note>
            Vi ser därför också att det är viktigt att vi kan och har kunnat
            stimulera inhemsk konsumtion och hushållens efterfrågan. Det har
            avgörande betydelse för tillväxten i svensk ekonomi. Det här är
            utmaningar som vi fortsätter att ha framför oss under de närmaste
            åren.
          </note>
          <note>
            I dag utgörs hälften av världens bnp av framväxande ekonomier.
            Man kan titta på bedömningar som till exempel IMF och EU-kommissionen
            gör. 90 procent av tillväxten under det närmaste decenniet förväntas
            komma just från andra regioner än vår egen.
          </note>
          <note>
            Det skapar möjligheter för svenska företag, men det ställer också
            krav på oss att fortsätta stärka svensk konkurrenskraft. Det möjliggör
            ännu fler nya svenska jobb, men det ställer också krav på att
            vi fortsätter att hålla ordning i svensk ekonomi, så att vi står
            emot rörelser i den internationella.
          </note>
          <note>
            Herr talman! Med dagens debatt, som blir den sista ekonomisk-politiska
            debatten i kammaren den här mandatperioden, avslutar vi alliansregeringens
            andra mandatperiod. Vi har jobbat för jobben. Vi har visat att
            vi har kunnat göra ett seriöst anspråk på regeringsmakten, och
            det ställer två viktiga krav.
          </note>
          <note>
            Det kräver att man, som vi har gjort, förbereder sig tillsammans
            med andra utifrån en gemensam viljeinriktning. För oss är det
            jobben och ordningen i ekonomin. Och det kräver att man har ett
            innehåll och att man utformar en ansvarsfull ekonomisk politik
            som har förmåga att få Sverige att växa.
          </note>
          <note>
            Vi har under en mycket turbulent period skyddat Sverige från
            effekterna av politik i ett antal europeiska och andra länder
            där politikerna inte har velat förbereda sig, inte har hållit
            ihop och inte har förmått att hålla statsfinanserna i schack och
            där jobb har förlorats under den kris som har härjat.
          </note>
          <note>
            Vi ser effekterna av detta i länder som Spanien, som förlorat
            tre miljoner jobb. Vi ser hur politiker som har en annan inställning
            till ordning i ekonomin än vi har riskerat att förlora greppet
            om sina ekonomier och framför allt om jobben. Vi ser också hur
            politiker som har en lösare inställning till ansvar för de offentliga
            finanserna nu knackar på dörren till att vilja regera Sverige.
            Det skulle skada svensk ekonomi.
          </note>
          <note>
            Vi närmar oss en ny mandatperiod, och dagens ekonomiska debatt
            visar skiljelinjerna i svensk politik och vikten av att ha ett
            samlat alternativ som förmår att göra att jobben blir fler. Det
            finns en risk att vi när denna kammare samlas igen efter valet
            har en konfliktriksdag utan tydliga och samlade ekonomisk-politiska
            besked och utan andra regeringsalternativ.
          </note>
          <note>
            Det finns partier som tänker: Det där ordnar sig så småningom.
            De är under hårt tryck från populistiska krafter i vår omvärld
            och från till exempel LO:s krav på återställare och miljardrullning
            utan finansiering. Det är ett kompromisslöst tryck från vänstern.
            Det är inte mycket jobbskapande tryck man ser hos de olika vänsteralternativen
            i debatten, utan det är oftast ett tryck från andra hållet. Det
            vore skadligt för svensk konkurrenskraft och tillväxt.
          </note>
          <note>
            Vi behöver i stället bygga vidare på det som är Sverige och som
            har gjort Sverige starkt de senaste åren: tydliga och genomräknade
            besked som går att finansiera, starka skyddsvallar mot kommande
            kriser och tydliga besked om hur jobben kan fortsätta att bli
            fler, hur tillväxten kan fortsätta att stärkas och hur vi kan
            ta Sverige tillbaka till balans och överskott. Då slipper vi tappa
            greppet om offentliga finanser och sysselsättning när nästa kris
            kommer. För det gör den – det är bara det att man per definition
            nästan aldrig vet exakt när och hur. Men vi måste vårda den svenska
            styrkan och inte ta den för given.
          </note>
          <note>
            Herr talman! När vi sökte och fick väljarnas förtroende ville
            vi satsa på jobben – vi behövde satsa på jobben. I morse, i kväll
            eller kanske i morgon går över 250 000 fler svenskar till jobbet
            än under motsvarande tidigare period. Sysselsättningen har ökat
            med lika många som bor i Fredrik Olovssons Katrineholm, Per Bolunds
            Älvsjö, Ulla Anderssons Gävle, Stefan Löfvens Örnsköldsvik och
            Vänersborg tillsammans. Så många fler har ett jobb att gå till
            i dag.
          </note>
          <note>
            Gemensamt för alla dessa människor är en egen försörjning, arbetskamrater,
            lönebesked, semesterplaner, struktur kring arbetsveckan och ljudet
            av en ringsignal som gör morgonen, som det oftast handlar om,
            lite jobbigare men framtiden mycket bättre.
          </note>
          <note>
            Danmark, Tyskland, England, Finland, Holland och Österrike är
            exempel på länder som har haft en positiv befolkningsökning under
            den här perioden. De har säkert haft ekonomisk-politiska ambitioner,
            men de har inte lyckats förbättra sysselsättningen under den jämförbara
            perioden.
          </note>
          <note>
            Vi kan jämföra oss med de så kallade BRIK-länderna – Brasilien,
            Ryssland, Indien och Kina – som växer mer än vad vi gör. Men har
            de högre sysselsättning? Nej, inget land har en så hög andel av
            dem som kan jobba i arbete som Sverige har. Vi har fått fler i
            arbetskraften, och fler har ett jobb att gå till.
          </note>
          <note>
            Med fler i arbete har också utanförskapet pressats tillbaka och
            är nu på den lägsta nivån sedan början av 90-talet. Det ger oss
            ökade resurser. När fler går till jobbet och betalar skatt har
            vi möjlighet att korta vårdköer, rekordinvestera i till exempel
            väg och järnväg, genomföra två historiska forskningspropositioner,
            satsa på höjda lärarlöner och – jajamän – sänka skatten för pensionärerna,
            fem gånger för att vara exakt.
          </note>
          <note>
            Men, herr talman, vi behöver fortsätta. Vi behöver fortsätta
            att stärka Sverige så att jobben fortsätter att bli fler. Vi lägger
            fram förslag på en politik som gör det möjligt att nå målet att
            över fem miljoner människor ska kunna gå till jobbet om ytterligare
            några år framöver.
          </note>
          <note>
            För att jobben ska kunna bli 350 000 fler måste vi fortsätta
            att ha en ekonomisk politik som gör att Sverige växer och att
            företag som Brödernas Family i Järfälla kan fortsätta att skapa
            fler jobb och fortsätta att sälja sina varor till växande marknader.
            Därför måste vi fortsätta att föra en politik som gör att fler
            företag vill, kan och törs anställa.
          </note>
          <note>
            Det måste bli lättare och gå snabbare att starta företag, det
            måste vara attraktivt för företag att växa och anställa och vi
            behöver fler entreprenörer i Sverige. Tillsammans med historiska
            reformer för mer kunskap i skolan fortsätter vi att bygga Sverige
            starkt och möjliggöra fler nya jobb.
          </note>
          <note>
            Avslutningsvis, herr talman, vill jag återkomma till det jag
            inledde med: bageriet i Järfälla. Vi kan titta på hur de fyra
            olika reservationerna i betänkandet skulle påverka dem. Låt oss
            se hur de olika praktiska förslagen bakom retoriken skulle påverka
            till exempel jobben.
          </note>
          <note>
            Hur skulle bröderna med bageriet ha råd att anställa fler ungdomar
            – de har många unga anställda – om det blir 40 000 kronor dyrare
            per år och ungdom, som Socialdemokraterna föreslår? Hur skapas
            det fler jobb om de blir dyrare att skapa?
          </note>
          <note>
            Hur skulle brödernas expansionsplaner påverkas av Miljöpartiets
            valmanifestlöfte om nolltillväxt eller kortare arbetstid? I Per
            Bolunds retorik hör man att tillväxt och resurser på något sätt
            tas för givna. Här behöver vi ha en debatt om hur dessa skapas.
            Hur skapar man fler och bättre resurser, och hur möjliggör man
            tillväxt om man är emot det?
          </note>
          <note>
            Hur skulle bageriet Brödernas Family kunna fortsätta att producera
            även under högsäsong om Vänsterpartiets krav på sex timmars arbetsdag
            infrias?
          </note>
          <note>
            Och vad hittar bröderna i Sverigedemokraternas reservation om
            de umgås med tankar på att expandera till andra länder? Den skulle
            riskera att sluta Sverige när vi tvärtom behöver öppna oss ännu
            mer och ta vara på den rörlighet och öppenhet som har byggt Sverige
            starkt.
          </note>
          <note>
            70 000, 80 000 eller 140 000 – det är beräkningar av de jobbeffekter
            som en vänsterregering och förslagen från Miljöpartiet, Socialdemokraterna
            och Vänsterpartiet skulle innebära i negativ riktning.
          </note>
          <note>
            Man kan höra här i debatten hur både det ena och det andra lovas
            bort, men så här stora negativa sysselsättningseffekter riskerar
            att strypa svensk tillväxt och göra att resurser och jobb inte
            kan växa.
          </note>
          <note>
            Vi har hört fyra olika anföranden här och sett fyra olika reservationer
            i betänkandet. Det enda som förslagen verkar ha gemensamt är risken
            för negativa effekter. Det gör att jobben blir dyrare och svårare
            att skapa och att Sveriges riskerar att krympa.
          </note>
          <note>
            Herr talman! Nu är det 80 dagar och ungefär tio timmar kvar tills
            vallokalerna stänger i september. Då väljer svenska folket vem
            som ska företräda dem i denna kammare de närmaste fyra åren. Svenska
            folket har att ta ställning till vilken ekonomisk politik som
            ska föras.
          </note>
          <note>
            Alliansen har gett tydliga besked och kommer att fortsätta att
            göra det när vi närmar oss valdagen: fler jobb och ett starkare
            Sverige där vi kan stärka vår konkurrenskraft i en allt tuffare
            omvärld.
          </note>
          <note>
            Vi har tagit ansvar i åtta år, men vi är absolut inte färdiga.
            Tvärtom ökar trycket på att Sverige måste vara konkurrenskraftigt
            jämfört med andra länder. Det kräver en ansvarsfull ekonomisk
            politik där vi har skyddsvallar mot kriser och inte riskerar att
            tappa greppet om de offentliga finanserna. Det kräver en politik
            som möjliggör för företag att fortsätta att skapa fler jobb. Det
            kräver att vi fortsätter se till att alla som har förmåga i Sverige
            kan gå till jobbet på morgnarna och att vi hjälper dem som har
            svårt att få jobb.
          </note>
          <note>
            Men vad de fyra olika oppositionspartierna skulle leverera eller
            vad en vänsterregering faktiskt skulle innebära är fortsatt höljt
            i dunkel.
          </note>
          <note>
            Jag vill ändå vara lite vänlig – detta kommer från hjärtat här
            på slutet – och tacka utskottets ledamöter och kansli och även
            finansministern för ett väldigt konstruktivt arbete under de senaste
            åren. Mest vill jag tacka alliansledamöterna i utskottet.
          </note>
          <note>
            De ledamöter som inte har prövat på att jobba i en koalition
            och tillsammans ta fram förslag har missat någonting. Det är viktigt
            att man kan göra detta. Det är roligt, och det ställer krav.
          </note>
          <note>
            Det är viktigt för Sverige att fortsätta att ha en genomförbar
            och jobbskapande ekonomisk politik. Sverige har inte råd med politiskt
            experimenterande eller hot mot konkurrenskraft och tillväxt, vilket
            en vänsterregering skulle innebära. Därför yrkar jag bifall till
            utskottets förslag.
          </note>
          <note>
            I detta anförande instämde Jonas Jacobsson Gjörtler (M).
          </note>
          <note type="speaker">
            Anf. 6 PER BOLUND (MP) replik:
          </note>
          <note>
            Herr talman! Jag talade i mitt anförande om ekonomiskt ansvartagande
            på allvar. Det innebär inte bara att ha stabila statsfinanser,
            utan man måste se frågan större än så. Jag talade bland annat
            om klimatet och den miljö som vi alla är beroende av. För att
            understryka min poäng: Anna Kinberg Batra tog inte någonstans
            i sitt anförande upp frågan om miljön och klimatet. Det visar
            att Moderaternas syn på ekonomiskt ansvarstagande är extremt snäv.
          </note>
          <note>
            Jag vill också kommentera angreppet om detta med tillväxten.
            Jag antar att Anna Kinberg Batra väljer att misstolka det beslut
            som vår kongress har tagit. Det kongressen har inriktat sig på
            är att vi behöver ha en ekonomisk utveckling som inte så att säga
            sågar av den gren vi sitter på och inte, som i dag, förstör den
            miljö som faktiskt är grunden för vår ekonomi. Detta är tyvärr
            en koppling som det verkar som om Moderaterna inte har sett och
            inte vill se.
          </note>
          <note>
            Vi vill ha en ekonomisk utveckling som baseras på det som är
            hållbart och fungerar långsiktigt – en ekonomisk utveckling som
            baseras på vindkraft snarare än kärnkraft och mer av cyklar snarare
            än mer av stadsjeepar. Just innehållet i den ekonomiska tillväxten
            hoppas jag att Anna Kinberg Batra också tycker är intressant.
            Eller är det bara ju mer desto bättre oavsett innehållet i tillväxten?
            Det vore intressant att höra en kommentar om detta.
          </note>
          <note>
            Så här inför sommaren skulle jag också vilja ställa en mer filosofisk
            fråga till Anna Kinberg Batra. Den handlar om synen på ekonomins
            relation till den natur och de ekosystem som finns runt omkring
            oss, som utgör den här planeten och våra livsuppehållande system.
            Håller Anna Kinberg Batra med om att vår ekonomi är beroende av
            en fungerande natur och ett ekosystem som är i balans?
          </note>
          <note>
            I dag har vi en artutrotning som är tusen gånger snabbare än
            vad som är normalfallet. Vi får alltså en förlorad ekonomisk mångfald
            och förlorade ekosystemtjänster. Klimatet håller på att gå ur
            spår. Kommer det att påverka ekonomin negativt, Anna Kinberg Batra?
          </note>
          <note type="speaker">
            Anf. 7 ANNA KINBERG BATRA (M) replik:
          </note>
          <note>
            Herr talman! Tack, Per Bolund! Sedan 1990 har svensk ekonomi
            vuxit med ungefär 60 procent, och under samma period har våra
            utsläpp minskat med ungefär 20 procent. Detta hänger ihop.
          </note>
          <note>
            Vi har EU:s högsta andel förnybar energi, och det är jag stolt
            över. Det har möjliggjorts genom investeringar och satsningar
            på ny teknik. Det har möjliggjorts genom att vi har en ekonomi
            som växer. Det har till exempel möjliggjort två forsknings- och
            innovationspropositioner. Det är därför vi har kunnat investera
            i forskning och miljövänlig teknik. Det är tillväxt som i grunden
            gör att vi kan producera mer med mindre.
          </note>
          <note>
            Detta hotas om man skulle strypa tillväxttakten i svensk ekonomi.
            Därför är det väldigt problematiskt att ni lovar ett annat ekonomiskt
            system, eller som Åsa Romson uttryckte det i Dagens Nyheter: Vi
            har delar av ekonomin som vi inte tycker ska växa. Sedan säger
            hon att hon inte vill ha en växande ekonomi som mål, men hon vill
            inte heller ha som mål att ekonomin ska krympa.
          </note>
          <note>
            Apropå att såga av grenar, Per Bolund, vill jag säga att de grenar
            vi sitter på – och där vi har möjlighet att skapa fler nya jobb
            i små företag som växer, utvecklar ny teknik och allt det där
            som jag vet att Per Bolund ser fördelar med – bygger på att svensk
            ekonomi kan växa. Förra året växte den med ungefär en och en halv
            procentenhet. Det motsvarar ungefär 20 miljarder i skatteintäkter.
          </note>
          <note>
            Om man tackar nej till det måste man tacka nej till satsningar
            inte bara på förnybar energi utan kanske på annat också. Därför
            vill jag ställa en fråga till Per Bolund: Vad ska bort om man
            tar bort den tillväxten?
          </note>
          <note type="speaker">
            Anf. 8 PER BOLUND (MP) replik:
          </note>
          <note>
            Herr talman! Om Anna Kinberg Batra hade studerat vårt budgetalternativ
            – jag hoppas att hon har läst det, annars kan jag ge henne ett
            exemplar – skulle hon ha sett att vi föreslår stora satsningar
            och investeringar i det som vi ser som hållbart för framtiden.
            Det handlar om satsningar på en fungerande skola och fungerande
            transportsystem, investeringar i järnväg, investeringar i och
            satsningar på ett hållbart energisystem som bygger på de förnybara
            naturresurser vi har i vårt land: vind, sol och bioenergi. Detta
            är investeringar som ger ekonomisk utveckling och som också ger
            jobb.
          </note>
          <note>
            Men jag fick inte riktigt något svar från Anna Kinberg Batra
            om hon tycker att det är värt att diskutera innehållet i tillväxten
            eller om all tillväxt är bra oavsett vad den innehåller. Om vi
            investerar tungt i mer fossilanvändning är det möjligt att det
            skulle stimulera mer tillväxt, men skulle det vara en positiv
            utveckling för vårt samhälle? Eller ska vi försöka stimulera en
            tillväxt och en ekonomisk utveckling som bygger på och håller
            sig inom naturens ramar, de ramar som vi alla är beroende av?
          </note>
          <note>
            För Miljöpartiet är det självklart att vårt ekonomiska system
            är ett undersystem till naturen och ekosystemen. Om inte de fungerar
            kommer vår ekonomi inte att fungera långsiktigt. För Miljöpartiet
            är det lika självklart att våra barn och barnbarn ska ha samma
            möjligheter till ekonomisk utveckling som vi har, men med den
            politik som förs i dag blir det inte fallet. Vi lämnar efter oss
            en värld som inte medger samma möjligheter till ekonomisk utveckling.
          </note>
          <note>
            Jag fick inget svar på om Anna Kinberg Batra delar den bilden,
            att ekonomin är beroende av fungerande natur och ekosystem.
          </note>
          <note>
            Det är också så, Anna Kinberg Batra, att utsläppen i Sverige
            enligt siffror från Naturvårdsverket faktiskt har ökat genom den
            import vi har från andra länder. Man kan inte ensidigt se på de
            utsläpp som finns i landet, utan man måste se hela bilden. Det
            är viktigt att man tar in alla fakta.
          </note>
          <note type="speaker">
            Anf. 9 ANNA KINBERG BATRA (M) replik:
          </note>
          <note>
            Herr talman! Tack, Per Bolund! Jag konstaterar att Per Bolund
            egentligen har lite jobbigt med att svara på var pengarna kommer
            ifrån. Ytterst måste ju samhället skapa resurser, gärna hållbara
            sådana, för att kunna till exempel investera.
          </note>
          <note>
            Vi har med en politik som har gett Sverige tre gånger så hög
            tillväxt som exempelvis Nederländerna inte bara kunnat investera
            i forskning och utbildning utan också nära nog kunnat fördubbla
            underhållet på järnväg. Det behöver öka. Vi har nu i veckan i
            denna kammare beslutat om över 500 miljarder i fortsatta trafikinvesteringar
            i den nationella planen. Vi satsar på skolan.
          </note>
          <note>
            Jag konstaterar att skiljelinjerna i debatten är ganska tydliga.
            Per Bolund svarar ju inte på varifrån de olika löftena och retoriken
            skulle kunna finansieras. Han talar om stora satsningar. Men svara
            då på frågan varifrån man ska få till exempel 20 miljarder! 20
            miljarder motsvarar de extra skatteintäkter som vi fick in av
            att ekonomin växte förra året. 20 miljarder motsvarar också samtliga
            Miljöpartiets vallöften för miljön, skolan, arbetsmarknaden och
            infrastrukturen tillsammans.
          </note>
          <note>
            Om man då inte får fram några 20 miljarder för att ekonomin inte
            växer, till exempel för att man har ett valmanifest där man vill
            ha något annat än tillväxt eller att man går till val på färre
            arbetade timmar, var kommer då pengarna ifrån? Om de inte kommer
            fram, vad ska då bort, och vad får man för samhälle? Hur ska vi
            då kunna investera i till exempel tåg, våra barns skola och annat
            som är viktigt för Sverige?
          </note>
          <note type="speaker">
            Anf. 10 FREDRIK OLOVSSON (S) replik:
          </note>
          <note>
            Herr talman! Anna Kinberg Batra talar om ansvar. I år innebär
            det ansvaret att underskottet i de offentliga finanserna blir
            89 miljarder. Det innebär att regeringen tvingas låna till sina
            skattesänkningar – 10 miljoner i timmen, 240 miljoner om dagen.
            Det strukturella underskottet landar på 2 procent. Marginalerna
            till utgiftstaken har krympt. Det stora överskott som Anders Borg
            fick ärva är helt enkelt borta. Det är skattesänkt bort, och ni
            tvingas låna till era skattesänkningar. Det är Moderaternas ansvar.
          </note>
          <note>
            Hon är också nöjd, trots att det är uppenbart att politiken för
            fler jobb inte har fungerat. Arbetslösheten har ju stigit. Den
            riktigt långa arbetslösheten har kraftigt ökat. Antalet inskrivna
            i fas 3 slår alla rekord. Sysselsättningsgraden har sjunkit, inte
            ökat.
          </note>
          <note>
            Den politik som har genomförts och som skulle ge fler jobb har
            varit dyr, ineffektiv och slösaktig. När pengarna nu är borta
            måste man ändå fråga sig: Varför tar man inte bort något av det
            som inte har fungerat för att exempelvis investera i fler jobb
            i välfärden?
          </note>
          <note>
            Moderaternas besked nu, inte minst till alla kvinnor som jobbar
            i välfärden, är att de inte ska vänta sig några förbättringar.
            Det ska inte skjutas till några resurser till fler jobb där. Tvärtom
            säger Konjunkturinstitutet att er politik ger fortsatta nedskärningar
            i välfärden. Det gör Sverige sämre för alla, och det drabbar,
            som Ulla Andersson var inne på, inte minst de kvinnor som är beroende
            av välfärden, antingen för att de jobbar där eller för att de
            är beroende av de tjänster som finns.
          </note>
          <note>
            Varför inte hellre investera i välfärden än hålla fast vid de
            ineffektiva skattenedsättningar som alla experter, alla regeringens
            egna expertmyndigheter, är överens om inte fungerar!
          </note>
          <note type="speaker">
            Anf. 11 ANNA KINBERG BATRA (M) replik:
          </note>
          <note>
            Herr talman! Tack, Fredrik Olovsson! Av Fredrik Olovssons retorik
            att döma kan man nästan få intrycket att Socialdemokraterna inte
            accepterar de jobbskatteavdrag som har genomförts eller inte accepterar
            ungefär 90 procent av de skattesänkningar som vi har genomfört,
            som har möjliggjort viktiga stimulanser till hushållen, vilket
            de flesta ekonomiska bedömare är eniga om är viktigt och avgörande
            för att vi har kunnat ha tillväxt i ett läge där exportutvecklingen
            är svag.
          </note>
          <note>
            Sverige har högst sysselsättningsgrad i Europa. Sysselsättningsgraden
            bland unga och kvinnor är högre än 2006. Välfärden har fått ökade
            resurser när ekonomin har vuxit, och vi har som enda land i EU
            kunnat se att vi har mindre statsskuld nu än 2006.
          </note>
          <note>
            Antingen känner Fredrik Olovsson inte till det – men jag vet
            ju att vi har fått både höra och läsa det några gånger i utskottet
            under mandatperioden – eller också vill han inte låtsas om det.
            Frågan är vad som är värst.
          </note>
          <note>
            Det handlar om framtiden, ungdomarna och jobben, Fredrik Olovsson.
            Den 14 juni år gick ungefär 300 elever ut från Duveholmsgymnasiet,
            Katrineholms Tekniska Collage, Lindengymnasiet och Ellwynska skolan
            för sista gången och sjöng om studentens lyckliga dag och hoppades
            få inträde på arbetsmarknaden. Några av dem får sitt första jobb
            nu. Andra har inte fått det än. De har fått en starkare skola.
            De har fått lägre trösklar för att få det nya jobbet.
          </note>
          <note>
            Men Fredrik Olovsson vill möta dem med en politik som gör jobben
            dyrare att skapa vart och ett i stället för fler. Kostnaderna
            för att fördubbla arbetsgivaravgiften motsvarar bara i Katrineholm
            ungefär 180 heltidslöner för ungdomar.
          </note>
          <note>
            Då måste jag fråga Fredrik Olovsson: Varför är det studenterna
            och ungdomarna i till exempel Katrineholm som ska betala med sina
            jobb och sin start i arbetslivet för er ekonomiska politik?
          </note>
          <note type="speaker">
            Anf. 12 FREDRIK OLOVSSON (S) replik:
          </note>
          <note>
            Herr talman! När man lyssnar på borgerliga politiker och nu Anna
            Kinberg Batra hör man att det påstås gång efter gång att läget
            i den svenska välfärden skulle vara så bra, att man i äldreomsorgen,
            sjukvården och skolan närmast kan bada i nya resurser.
          </note>
          <note>
            Jag delar inte den bilden. Det är inte den bild jag möter i välfärden.
            Det är inte den bild jag får av lärarna i skolan, till exempel
            på Duveholmsgymnasiet, sjuksköterskorna på akuten på Karolinska
            sjukhuset eller undersköterskorna i äldreomsorg. Det är heller
            inte den bild som man får när man tittar i tabellerna, tittar
            på siffrorna. Det relevanta sättet att mäta är förstås att jämföra
            hur mycket resurser det finns i välfärden och hur många människor
            de ska hjälpa. Då ser man att det saknas resurser och att de har
            minskat, när man ta hänsyn till löner, inflation och befolkningsökning,
            med knappt 5 procent. Nästan var tjugonde anställd saknas alltså.
          </note>
          <note>
            Så blir det förstås när man bara sänker skatterna och när sänkta
            skatter alltid går före investeringar i vår gemensamma välfärd.
          </note>
          <note>
            Dessutom: Från de resurser som vi avsätter till välfärden försvinner
            det resurser genom privatiseringar och vinstjakt. Det är pengar
            som alltså går till riskkapitalister i stället för att komma barnen,
            de sjuka eller de äldre till del. Inte sällan har man också fått
            ta över verksamheten till underpris från en moderatpolitiker som
            hjälpsamt har hjälpt till.
          </note>
          <note>
            Nu ska ni tydligen gå till val på att fortsätta den politiken.
            Konjunkturinstitutet säger att personaltätheten kommer att fortsätta
            försämras med er politik.
          </note>
          <note>
            Då återstår faktisk frågan: Varför låter ni vinstjakten och skattesänkningar
            som inte har haft effekt utan har varit slösaktiga och ineffektiva
            fortsätta att gälla, när det drabbar kvalitet, villkor och arbetsmiljö
            i vår gemensamma välfärd?
          </note>
          <note type="speaker">
            Anf. 13 ANNA KINBERG BATRA (M) replik:
          </note>
          <note>
            Herr talman! Tack, Fredrik Olovsson! Efter det här replikskiftet
            tycker jag att det är slående hur tomt det är i den socialdemokratiska
            bössan på jobb, på nya jobb, på hur nya jobb skapas och hur företag
            får jobb att skapas. Det handlar om retorik. Det handlar om fördelning.
            Fredrik Olovsson försöker smita undan hur och varifrån resurser
            skapas.
          </note>
          <note>
            Hade vi haft mer pengar till exempelvis trafiken eller välfärden
            med den åtstramande politik i lågkonjunktur som du faktiskt förespråkar?
            Om man skulle ha sagt nej till att stimulera hushållen hade Sverige
            stramat åt när vi behövde slå vakt om efterfrågan i svensk ekonomi.
          </note>
          <note>
            Hade vi kunnat ge ungdomarna i Katrineholm bättre framtidsutsikter
            genom att göra deras jobb betydligt mycket dyrare, som ni föreslår?
            Skulle man kunna ge dem en bättre framtid och fler nya jobb med
            de kombinationer som skulle krävas av inte bara Fredrik Olovssons
            idéer utan också idéer från Ulla Andersson, Per Bolund och kanske
            Gudrun Schyman?
          </note>
          <note>
            Hur skulle resurserna skapas då? Hur skulle det skapas fler nya
            jobb? Hur skulle löfteskarusellen finansieras?
          </note>
          <note>
            Bara i dag hör vi om reformer på omkring 60 miljarder utan att
            räkna extralistorna från LO och Gudrun Schyman, med gemensam finansiering
            för ungefär var tredje krona. Det blottar ett gap som behöver
            fyllas av tillväxt, av jobb, av jobb som skapas i företag som
            växer. Men i stället vill Fredrik Olovsson lova allt till alla
            och rikta slaget mot ungdomarna i till exempel Katrineholm, som
            faktiskt behöver en bättre framtid och fler nya jobb.
          </note>
          <note type="speaker">
            Anf. 14 SVEN-OLOF SÄLLSTRÖM (SD) replik:
          </note>
          <note>
            Herr talman! Just den typ av företagare som du, Anna Kinberg
            Batra, träffar är den typ av företagare som gynnas av Sverigedemokraternas
            politik.
          </note>
          <note>
            Nej, vi vill inte ändra den fria marknaden. Vi vill tvärtom ha
            frihandel med inte bara Europa utan större delen av världen eller
            kanske hela resten av världen. Det ska vi fortsätta att ha även
            med sverigedemokratisk politik. Du borde ha läst vår budgetmotion
            lite noggrannare.
          </note>
          <note>
            Det småföretag som du besökte är precis den typ av företag som
            vi vill stötta och som skulle tjäna på vår politik. Om de kommer
            upp i nio anställda med genomsnittlig lön får de 290 000 kronor
            om året i rabatt på den allmänna löneavgiften. Om de dessutom
            har tio anställda i en framtid kommer de, om de också har genomsnittliga
            löner, att fråntas hela sjuklöneansvaret. Den typ av företag som
            Anna Kinberg Batra talade om alldeles nyss skulle alltså tjäna
            på vår politik.
          </note>
          <note>
            Resurserna att få igenom detta tar vi från de storföretag som
            Anna Kinberg Batras parti företräder och subventionerar med skattesänkningar,
            företag som rationaliserar och skär ned och inte skapar några
            nya jobb i Sverige.
          </note>
          <note>
            Anna Kinberg Batra räknade upp ett antal kommuner för att få
            en poäng gentemot Socialdemokraterna. Jag kan också räkna upp
            kommuner. När man för ett år sedan beräknade antalet asylsökande
            för 2014 räknade man med att det skulle komma ungefär så många
            som motsvarar Östersunds stads storlek. När man reviderade siffran
            i vårbudgetmotionen var det fråga om Östersunds kommun plus tre
            angränsande kommuner. Faktum är att antalet kommer att motsvara
            Jämtlands län när det gäller beviljade uppehållstillstånd i år.
          </note>
          <note>
            Samtidigt som man säger att man vill skapa 250 000 jobb har man
            tagit emot 800 000 som har fått uppehållstillstånd. Man har skapat
            arbetslöshet. Inom gruppen utrikes födda är det högre arbetslöshet
            i dag än det var när regeringen tog över.
          </note>
          <note type="speaker">
            Anf. 15 ANNA KINBERG BATRA (M) replik:
          </note>
          <note>
            Herr talman! Tack, Sven-Olof Sällström. Låt mig återkomma till
            George, Fadi och Elias Moussally i Järfälla. De är svenskar, men
            deras familjer har utländsk bakgrund. Genom att deras familjer
            har kommit hit, genom att de har startat sitt företag och driver
            det i Järfälla bidrar de varje dag till att göra Sverige till
            ett bättre land. De skapar arbetstillfällen, de handlar på stan,
            och de betalar skatt till allt vårt gemensamma.
          </note>
          <note>
            Vi behöver fler företag av den typen. Vi behöver bejaka att fler
            människor kommer hit från andra länder och vet att man i Sverige
            ska kunna skapa en bättre framtid och handla med andra.
          </note>
          <note>
            Vi ser hur forskning visar att när människor flyttar hit ökar
            exporten till deras ursprungsland. Man har kontakter med varandra.
            Vi vet och ser att en majoritet av världens tillväxt väntas skapas
            utanför EU. Jag har bara två minuter på mig, annars kunde jag
            stå här och rada upp skäl och argument för att slå vakt om den
            svenska öppenheten och de reformer som vi har genomfört, senast
            cirkulär migration bara häromveckan. Vi ser demografiska utmaningar.
            Vi kommer att få arbetskraftsbrist om vi inte håller Sverige öppet.
          </note>
          <note>
            Det Sverigedemokraterna ägnar sig åt är i kontrast till detta.
            Sven-Olof Sällström står här och talar lite om småföretag, men
            det Sverigedemokraterna gör i valrörelsen, det som har burit Sverigedemokraterna
            in i den här kammaren, är att profilera sig på rädsla för precis
            sådana som bröderna Moussally.
          </note>
          <note>
            Sverige skulle inte ha stigande resurser till välfärden och kunna
            satsa mer på skolan om det inte var för att vi bejakar det faktum
            att över hälften av vår bnp kommer från export och bejakar att
            människor från andra länder kommer hit.
          </note>
          <note>
            Om man går med på denna typ av go home-retorik och börjar föra
            en politik som är inriktad på att minska invandringen riskerar
            man verkligen att strypa jobbskapandet i Sverige.
          </note>
          <note type="speaker">
            Anf. 16 SVEN-OLOF SÄLLSTRÖM (SD) replik:
          </note>
          <note>
            Herr talman! Jag kan konstatera att Anna Kinberg Batra återigen
            inte klarar av att tala realpolitik utan målar upp halmgubbar
            att slåss mot. Det kan hon fortsätta med. Faktum är att de företag
            som du tog som exempel, Anna Kinberg Batra, skulle tjäna på vår
            politik jämfört med din politik.
          </note>
          <note>
            Det är bra att människor som har kommit till Sverige, som nu
            finns i Sverige och kommer att finnas i Sverige framöver skaffar
            jobb eller startar företag och skapar sig en framtid. Det är jättebra.
            Men problemet är att gruppen utrikes födda har startat färre företag
            i genomsnitt än de som är födda i Sverige. I dessa företag jobbar
            det färre, och det går också lite sämre för dessa företag. Tyvärr
            ser det ut så.
          </note>
          <note>
            Du säger att utrikes födda som kommer till Sverige ökar exporten
            till vår omvärld. Men herregud, Anna, läs rapporterna! Hur stor
            export har vi till Irak? Vi har en jättestor invandring från Irak.
            Vi har lika stor export till Irak som Finland har. Hur stor export
            har vi till Somalia och Afghanistan? Det är inte så det ser ut,
            Anna Kinberg Batra. Om du läser rapporten ser du att exporten
            ökar till västländer och till Västeuropa. Den ökar till Japan
            när det kommer folk därifrån. Exporten ökar till USA och andra
            länder, men den ökar inte till de stora asylländerna. Det är en
            felaktig bild som du ger, Anna Kinberg Batra.
          </note>
          <note>
            Sedan målar du upp Sverigedemokraterna som det stora spöket igen,
            och du målar upp dessa halmgubbar. Men sluta med det. Det är inte
            det som det handlar om.
          </note>
          <note>
            Ni har bedrivit en misslyckad politik. Ni har bedrivit en politik
            för arbetslöshet. Det har skapats mer arbetslöshet bland utrikes
            födda under er tid än tidigare. Ni kan stå här och slå er för
            bröstet och säga att ni skapar arbetstillfällen. Ni, Anna Kinberg
            Batra, har skapat arbetslöshet.
          </note>
          <note type="speaker">
            Anf. 17 ANNA KINBERG BATRA (M) replik:
          </note>
          <note>
            Herr talman! Jag tackar Sven-Olof Sällström för det.
          </note>
          <note>
            Fler är i arbete, och fler utrikes födda är i arbete i dag jämfört
            med 2006. Det har aldrig varit så många utrikes födda som jobbar
            i Sverige som nu. Till och med självaste LO påpekar att arbetskraftsinvandring
            inte har lönepåverkande effekt. Vi ser till och med forskning
            som pekar på att när personer arbetskraftsinvandrar till Sverige
            skapas det fler arbetstillfällen för att jobb blir gjorda som
            annars inte hade blivit gjorda. Jobb skapas till och med.
          </note>
          <note>
            Sven-Olof Sällström står här och talar om realpolitik. Men när
            man går igenom de senaste årens sverigedemokratiska motioner är
            det alltid minskad rörlighet och minskad invandring som är svaret.
          </note>
          <note>
            Jag är stolt över att vi som ett av världens rikaste länder kan
            ta emot flyktingar som behöver vår hjälp, och jag är stolt över
            att vi har slagit vakt om öppenhet och rörlighet och möjliggjort
            för arbetskraftsinvandring. Det kombinerar nämligen ordning och
            reda och öppenhet, och det möjliggör att fler nya jobb skapas.
          </note>
          <note>
            Jag vänder mig mot den retorik där det talas om människor som
            om de vore grupper i stället för individer. Jag är övertygad om
            att varje jobb och varje företag kan göra nytta oavsett var människor
            kommer ifrån från början och oavsett var de har sina rötter. Det
            gör Sverige starkt att människor kommer hit från andra länder.
            Vi ska vara stolta över både att vi har fått ekonomin att växa
            och att vi är öppna inför andra.
          </note>
          <note>
            Jag och väljarna får inför valet inte svar från Sverigedemokraterna
            på hur denna realpolitik som innebär mindre rörlighet skulle skapa
            fler nya jobb. Sverige skulle inte vara ett av världens rikaste
            länder om vi inte hade bejakat öppenhet, rörlighet och handel.
            Det ska vi vara stolta över och slå vakt om även framöver. Att
            sluta sig och ge efter för strömningar som vill sluta oss skulle
            hota jobb och tillväxt.
          </note>
          <note type="speaker">
            Anf. 18 CARL B HAMILTON (FP):
          </note>
          <note>
            Herr talman! Det är bra med visioner. Men vi ska också klara
            hösten. Jag säger det därför att jag tänkte börja mitt anförande
            med att ta upp risken för budgetkaos i höst efter valet. Jag tänkte
            även ta upp Socialdemokraternas mål att 2020 vara bäst i EU när
            det gäller arbetslöshet. Jag ska också ta upp ungdomsarbetslösheten
            som problem.
          </note>
          <note>
            Herr talman! Jag vill betona att förutsättningarna har försämrats
            drastiskt för att en minoritetsregerings budget ska överleva hösten
            2014. Klarar en regering inte att få budgeten godkänd är det kört
            för den regeringen.
          </note>
          <note>
            Anledningen är naturligtvis det prejudicerande beslutet om nya
            budgetregler som den rödgröna oppositionen och Sverigedemokraterna
            drev igenom i december 2013.
          </note>
          <note>
            Inte minst jag själv, men även andra, varnade för vad som skulle
            kunna ske och att oppositionen riskerade att binda ris åt egen
            rygg.
          </note>
          <note>
            Tidigare – före decemberbeslutet 2013 – var möjligheterna goda
            även för en minoritetsregerings budgetförslag att intakta klara
            riksdagsbehandlingen.
          </note>
          <note>
            Den partigrupp som var störst i riksdagen fick igenom sitt budgetförslag,
            även om gruppen inte nådde upp till 50 procent av mandaten här
            i kammaren. Det har vi sett under alliansregeringens tid vid makten.
          </note>
          <note>
            Tidigare räckte det nämligen med mindre än 50 procent av mandaten
            eftersom den största partigruppen successivt kunde slå ut de mindre
            partigrupperna i voteringarna om budgeten. Detta sätt att organisera
            budgetprocessen och voteringarna var naturligtvis helt avsiktligt.
            Det skapade styrbarhet för en minoritetsregering – som har varit
            den normala typen av regering i Sverige i minst 40 år – och stabilitet
            i den ekonomiska politiken.
          </note>
          <note>
            Budgetreglerna motiverades också på det sättet när de infördes
            mot bakgrund av de dystra erfarenheterna från 80-talets misslyckanden
            och inhemskt orsakade ekonomiska kriser.
          </note>
          <note>
            Nu vrids klockan måhända tillbaka till 70- och 80-talens budgetordning.
            Nu höjs ribban för en regering att få igenom sin budget. Det räcker
            inte längre med att vara största minoritetsgrupp. Nu måste en
            regering ha minst 50 procent av mandaten här i kammaren för att
            få igenom en budget intakt.
          </note>
          <note>
            Närhelst en majoritet i riksdagen etableras som kan stoppa en
            försvagning av budgeten kan den mycket väl komma att utnyttja
            den möjligheten, och det redan till hösten.
          </note>
          <note>
            Det gäller i så fall en utgiftsökning eller en skattesänkning.
            Det kan gälla höjd subvention till väderberoende energislag, subventionerade
            lån till byggherrar, a-kassa, sänkt skatt för enbart vissa grupper
            av pensionärer eller skatterabatter till väderberoende energi.
          </note>
          <note>
            Det blir i så fall slut på ordning och reda. I stället för dagens
            lugna gata blir den ekonomiska politiken oförutsägbar och inkonsekvent.
          </note>
          <note>
            Låter detta ansvarslöst? Nja, det ansåg faktiskt inte den rödgröna
            oppositionen för ett halvår sedan, i december 2013.
          </note>
          <note>
            Tvärtom sade den rödgröna oppositionen då sturskt att det åligger
            varje regering att säkra stöd för sitt budgetförslag när man lägger
            fram det.
          </note>
          <note>
            Med en rödgrön regering skulle därför Sverige bli ett ekonomisk
            instabilt land. Stefan Löfven – om han skulle bilda regering,
            vilket vi ska försöka förhindra – skulle få administrera en sönderfallande
            budgetprocess och ekonomi, just det som Olof Palme en gång i tiden
            varnade för.
          </note>
          <note>
            Herr talman! Socialdemokraterna har satt som mål att Sverige
            år 2020 ska ha EU:s lägsta arbetslöshet.
          </note>
          <note>
            Österrike är det land som i dag har den lägsta arbetslösheten
            i EU. Landet har därför seglat upp som Socialdemokraternas förebild.
            Magdalena Andersson har frågat: Varför kan inte Sverige vara som
            Österrike? Svaret på frågan är att Socialdemokraternas politik
            inte leder till Österrikes låga arbetslöshetstal eftersom Socialdemokraterna
            inte accepterar den typ av åtgärder som Österrike har och som
            ger landet en effektiv jobbpolitik.
          </note>
          <note>
            Så här ligger det till: Sverige har en högre arbetslöshet än
            Österrike – ca 8 procent, jämfört med Österrikes ca 5 procent.
            Det är framför allt bland unga som Sverige har en högre arbetslöshet.
            I själva verket är det ungdomsarbetslösheten som skiljer Sverige
            från övriga Europa.
          </note>
          <note>
            Varför har Österrike så mycket lägre ungdomsarbetslöshet än Sverige?
            En viktig förklaring är Österrikes lärlingssystem. Hela 40 procent
            av Österrikes gymnasieelever är lågt, men dock, avlönade lärlingar.
          </note>
          <note>
            Det finns inget mål för dessa lärlingar att nå högskolebehörighet
            när de är färdiga med sin gymnasieutbildning.
          </note>
          <note>
            Politiken är alltså helt på tvärs med de svenska socialdemokraternas
            inställning till löner för outbildade och oerfarna unga, som Socialdemokraterna
            anser ska vara höga, och kravet på att eleverna ska genomgå en
            teoretisk utbildning för högskoleutbildning när de går i gymnasiet.
            Därför har man i Österrike inte fått den svenska bieffekten med
            många avhopp från gymnasiet av elever som just då inte vill eller
            inte kan klara mer teoretiska studier.
          </note>
          <note>
            Men dess värre är Socialdemokraterna tämligen ointresserade av
            en återutbyggnad av ett svenskt system med avlönade lärlingar.
            Det beror förmodligen på samarbetet med LO och LO:s motvilja mot
            lärlingslöner, som per definition är låga.
          </note>
          <note>
            Därmed blir Socialdemokraternas arbetslöshetsmål också i praktiken
            omöjligt att nå med den socialdemokratiska politiken. Den österrikiska
            politiken är inte acceptabel för svenska socialdemokrater. Vi
            menar dock att Sverige kan dra viktiga lärdomar av Österrike:
            Lärlingsutbildningar med lärlingslön, utan höga teorikrav och
            med lägre ingångslöner på den reguljära arbetsmarknaden ger Österrike
            en väsentligt lägre ungdomsarbetslöshet.
          </note>
          <note>
            Just dessa, bevisligen effektiva, lärdomar från Österrike – det
            är praktik och inte teori – vill Socialdemokraterna dock inte
            veta av. En huvudfråga i valrörelsen kvarstår därför: När Socialdemokraterna
            nu inte vill följa Österrike, som är deras deklarerade föregångsland,
            vilka andra metoder än Österrikes tänker Socialdemokraterna använda
            sig av för att uppnå sitt bäst-i-EU-mål för arbetslösheten?
          </note>
          <note>
            Herr talman! Socialdemokraternas svar på den frågan är två. Det
            handlar dels om ett utbildningskontrakt, som de kallar det, dels
            en 90-dagarsgaranti.
          </note>
          <note>
            När det gäller utbildningskontraktet vill Socialdemokraterna
            att alla ungdomar utan gymnasieexamen som skriver in sig på Arbetsförmedlingen
            ska förbinda sig att läsa in gymnasiekompetens – med högskolebehörighet,
            med de avhoppsproblem det innebär. Hållhaken på ungdomarna för
            att de ska följa kontraktet är att de annars blir av med till
            exempel a-kassa eller försörjningsstöd, alltså socialbidrag.
          </note>
          <note>
            Hållhaken är dock vid närmare betraktande väldigt klen. En stor
            majoritet av de arbetslösa ungdomarna får nämligen i dag ingen
            ersättning alls från politiskt styrda kassor och kan därmed heller
            inte som sanktion berövas någon sådan ersättning. Därför har de
            allra flesta sysslolösa ungdomar inte heller några ekonomiska
            skäl att skriva in sig på Arbetsförmedlingen.
          </note>
          <note>
            Socialdemokraternas utbildningskontrakt riskerar därför att leda
            till att ungdomar helt sonika låter bli att skriva in sig på Arbetsförmedlingen,
            för att slippa dras in i något tvång. Resultatet kan ju bli –
            och sannolikt blir det så – att de ungdomar som kanske har störst
            behov av hjälp inte får någon hjälp alls utan riskerar att hamna
            i långvarigt utanförskap.
          </note>
          <note>
            Socialdemokraternas andra paradnummer för att få ned ungdomsarbetslösheten
            är 90-dagarsgarantin: Unga ska efter max tre månader få utbildning,
            praktik eller andra åtgärder. I dagens uppåtgående konjunktur
            riskerar dock en sådan ambition att låsa in ungdomar i ineffektiva
            offentliga insatser, samtidigt som många unga har ganska goda
            chanser att få riktiga jobb om de får rätt stöd och fortsätter
            att söka jobb.
          </note>
          <note>
            Ett snarlikt upplägg prövades för övrigt av Socialdemokraterna
            redan under Göran Perssons tid som statsminister, och då med klent
            resultat – enligt de utvärderingar som gjordes hade garantin sämre
            effektivitet än Arbetsförmedlingens normala insatser för att hjälpa
            ungdomar till jobb.
          </note>
          <note>
            Till sist: Som Anna Kinberg Batra var inne på tidigare vill Socialdemokraterna
            om de vinner valet höja skatterna kraftigt på alla ungdomsjobb,
            och särskilt på dem i restaurang- och cateringbranschen. På så
            sätt ska man finansiera ökade utgifter för bidrag och Amspolitik.
            Det leder till färre riktiga ungdomsjobb i vinter, färre jobb
            för utlandsfödda i vinter och till att fler unga i vinter förpassas
            till konstgjorda åtgärder i stället för till riktiga jobb.
          </note>
          <note>
            Frågan kvarstår alltså. Det ledande partiet i oppositionen, Socialdemokraterna,
            vet fortfarande inte hur de ska få ned arbetslösheten, vilket
            de hela tiden tar upp och säger är deras viktigaste mål. När det
            inte bara gäller nya bidrag och tillfälliga Amsjobb, hur ska ni
            få ned arbetslösheten? Finns det ett svar på den frågan som inte
            bara innebär ökade offentliga utgifter, bidrag och olika typer
            av konstruerade, syntetiska sysselsättningar?
          </note>
          <note>
            (Applåder)
          </note>
          <note type="speaker">
            Anf. 19 ULLA ANDERSSON (V) replik:
          </note>
          <note>
            Herr talman! Jag tänkte ta upp en fråga som Carl B Hamilton och
            jag har debatterat många gånger i dessa talarstolar, så jag tror
            att Carl B Hamilton blir lika nöjd med detta replikskifte som
            jag. Jag tänkte diskutera och debattera vinster i välfärden. Det
            känner du igen – eller hur, Carl B?
          </note>
          <note>
            Jag tänkte ställa några frågor till dig. Hälsans förskola blev
            ökänd genom att ge barnen knäckebröd i stället för mat. Tror du
            att de gjorde det för barnens skull eller på grund av vinstintresse?
            De tänkte ju använda vinsten till att investera i fler förskolor.
            Tror du att de underbemannade äldreboendena i Attendos regi, där
            anhöriga får hoppa in och jobba, är underbemannade för de äldres
            skull eller på grund av vinstintresse?
          </note>
          <note>
            Tror du att de skolor som har betygsinflation och som väljer
            bort barn gör det på grund av vinstintresse eller för barnens
            skull? Tror du att de skolor som har stängt när barnen kommer
            dit på morgonen, eftersom man inte längre kan göra så god vinst
            utan har problem med ekonomin, gör det för barnens skull eller
            på grund av vinstintresse? Tror du att personaltätheten och utbildningsnivån
            är lägre och att de visstidsanställda, de deltidsanställda och
            de med lägre lön är fler i privata, vinstdrivande verksamhet inom
            äldreomsorgen på grund av vinstintresset eller på grund av att
            de äldre ska ha det bättre?
          </note>
          <note>
            Det skulle vara lite intressant att höra ditt resonemang kring
            detta, Carl B.
          </note>
          <note type="speaker">
            Anf. 20 CARL B HAMILTON (FP) replik:
          </note>
          <note>
            Herr talman! Ja, vi har ju diskuterat den här frågan några gånger.
          </note>
          <note>
            När Ulla Andersson höll sitt anförande nämnde hon väldigt mycket
            nya utgifter och satsningar inte bara på välfärden utan på mycket
            annat. Vilket var det enda företag Ulla Andersson nämnde? Det
            var Attendo. Företagsamhet, inkomster, arbete och investeringar
            som ska löna sig finns liksom inte, utan pengarna kommer som manna
            från himlen. De faller ned för Ulla Andersson att på den stora
            politiska basaren dela ut till alla de välgörande ändamål Ulla
            Andersson kan tänka sig.
          </note>
          <note>
            Om vi tar det här lite allvarligt är det så att vi har haft problem
            med riskkapitalister i skolan – de som jublande kastar sig ur
            sängen. Jag undrar vem Ulla Andersson egentligen är gift med;
            är det en riskkapitalist eftersom hon har denna inblick i hur
            de gör på morgnarna? Men frågan är, Ulla Andersson, hur detta
            ska regleras. Alliansen och Socialdemokraterna har ju gjort en
            överenskommelse, som säkert kommer att behöva vidareutvecklas
            och förfinas. Den ska dels försöka hantera frågan hur man ska
            upphandla offentliga tjänster som skoltjänster – vi i Folkpartiet
            vill utsträcka detta till vård och omsorg – dels hur man ska ha
            den fortsatta kvalitetskontrollen.
          </note>
          <note>
            Det är nämligen kvaliteten som är det centrala i sammanhanget.
            Vi ska upprätthålla en hög kvalitet, och där behövs det mer arbete.
            Där får man vara ödmjuk när det gäller hur man ska säkra detta
            i fortsättningen, och det är jag också. Men vi kan inte kasta
            ut barnet med badvattnet och säga att alla de hundratusentals
            barn som går i privata skolor – i friskolor – bara ska köras ut
            på backen. Det går inte.
          </note>
          <note type="speaker">
            Anf. 21 ULLA ANDERSSON (V) replik:
          </note>
          <note>
            Herr talman! Det är ju så att våra ökade investeringar skapar
            fler jobb och mer sysselsättning både i privata företag och i
            offentlig välfärd. Det är väl bra för hela samhällsutvecklingen,
            inte minst.
          </note>
          <note>
            Jag märker dock att du försöker undvika att svara på mina frågor,
            Carl B. Tror du att barnen fick knäckebröd för att ägarna ville
            ha högre vinst eller för att det var bra för barnen? Tror du att
            det blir betygsinflation för att det är bra för barnen eller för
            att skolornas ägare vill ha högre vinst? Tror du att det är lägre
            utbildningsnivå, löner, bemanning och personaltäthet samt fler
            visstider och deltider i den privatiserade äldreomsorgen för vinstens
            skull eller för att det är bra för de äldre?
          </note>
          <note>
            Om det vore för kvalitetens skull skulle väl de 9 miljarder kronor
            i skattepengar som vi betalar till privata vinster i stället gå
            till verksamheten? De skulle gå till mormors hemtjänst – tid för
            mormor – och till barnens utbildning.
          </note>
          <note>
            När man gör vinst är det någons behov som sätts på undantag.
            Det är något barn som inte får det stöd det faktiskt behöver.
            Det är någon gammal som får sin biståndstid indragen. Det är personal
            som får stressa och jäkta i allt större utsträckning. Det är det
            som blir konsekvenserna. Vi får ett samhälle där välfärden styrs
            av en marknadsmodell och där vinstintresset blir styrande, inte
            demokratin och behoven. Jag tolkar Carl B Hamiltons icke-svar
            på frågan som ett ja. Det är vinstintresset, och det vill ni ha
            kvar.
          </note>
          <note>
            Det är vinstintresset som gör att pengarna går till inköp av
            nya förskolor med lägre bemanning i stället för till barnens omsorg,
            och det fortsätter du, Carl B Hamilton, att försvara. Det är mycket
            tydligt, och jag beklagar det. Någon verklighet borde du ha insett.
          </note>
          <note type="speaker">
            Anf. 22 CARL B HAMILTON (FP) replik:
          </note>
          <note>
            Herr talman! Ulla Anderssons modell är naturligtvis att det är
            kommunerna som ska sköta alltihop. Men då får vi ingen valfrihet.
            Då får vi ingen mångfald. Då får man ingen drivkraft för att förbättra
            som man kan få på privatägda skolor och vård- och omsorgsinrättningar.
          </note>
          <note>
            Sedan måste man komma till rätta med kvaliteten inklusive betygsinflation
            genom att ha kvalitetskontroll, förbättra den offentliga upphandlingen
            och förbättra den kontinuerliga tillsynen och kontrollen av kvaliteten.
          </note>
          <note>
            Ulla Andersson, du vill förbjuda vinster. Men om man inte tillåter
            vinster över huvud taget innebär det att skolor, omsorg och så
            vidare som är privatägda kommer att läggas ned. De människor som
            bor där och de som går i de skolorna kommer att försvinna, och
            de anställda kommer att försvinna. Det är ju inte någon som stannar
            kvar i den sektorn om de inte får högre avkastning på sina insatta
            medel än om de hade satt in dem på banken.
          </note>
          <note>
            Vad du de facto föreslår är: Lägg ned hela den privata vård-
            och skolsektorn och satsa alla pengarna i kommunen i stället.
            Jag tror att det är fel. Där har vi en grundläggande skillnad
            mellan oss två.
          </note>
          <note type="speaker">
            Anf. 23 SVEN-OLOF SÄLLSTRÖM (SD) replik:
          </note>
          <note>
            Herr talman! Carl B Hamilton är nationalekonom och till och med
            professor i nationalekonomi. Jag tänkte då diskutera lite grann
            om hur man behandlar olika rapporter och använder information
            i olika rapporter för att sedan forma bland annat sin ekonomiska
            politik.
          </note>
          <note>
            Vi har nämligen sett en trend när det gäller folkpartistiska
            statsråd, till exempel Erik Ullenhag. Vi kommer ihåg den berömda
            rapporten som kom för ett och ett halvt år sedan som skulle redovisa
            hur det gick för bosnier i Sverige. Då hade man plockat ut en
            årskull av alla årskullar som har kommit, en årskull som var väldigt
            ung på 90-talet, och lyckats få det till att just den årskullen
            efter nästan 20 år var lönsam. Då var den invandringen lönsam.
            Men det var inte sanningen. Även efter nästan 20 år ligger de
            3 procent under sysselsättningsgraden och den gräns som Expertgruppen
            för studier av offentlig ekonomi anser vara lönsam för svensk
            ekonomi.
          </note>
          <note>
            Det finns ett annat exempel. Man väljer att ändra forskningsmetodik
            – det har jag frågat en professor om – när det gäller utanförskapsområden
            för att visa att man har gjort någonting bra och att antalet utanförskapsområden
            inte har ökat. Det är väldigt märkligt, men du får gärna förklara
            det.
          </note>
          <note>
            Ett annat exempel är när man hänvisar till en OECD-rapport och
            just den del av rapporten som bara tagit hänsyn till transfereringar,
            inte 40 procent av statens utgifter, för att visa att invandring
            är lönsamt.
          </note>
          <note>
            Två statsråd, Birgitta Ohlsson och Erik Ullenhag, också folkpartister,
            höjer nu Sandvikenrapporten till skyarna. De tycker att den är
            jättebra, för den visar att Sandviken har tjänat 500 miljoner
            på invandringen. Det är 30 procents arbetslöshet i Sandviken för
            utrikesfödda. Med den metodik som de har använt skulle Malmö gå
            med 19 miljarder i vinst per år. Man har till exempel – det är
            många fel – tagit Sandvikeninvandrarnas privata intäkter som kommunala
            intäkter.
          </note>
          <note>
            Hur ser Folkpartiet och Carl B Hamilton på detta missbruk av
            offentliga rapporter?
          </note>
          <note type="speaker">
            Anf. 24 CARL B HAMILTON (FP) replik:
          </note>
          <note>
            Herr talman! Jag kan inte svara för de enskilda rapporterna,
            utan man får vända sig till författarna av dem.
          </note>
          <note>
            Sven-Olof Sällströms syn på fenomenet invandring är att om det
            kommer in en invandrare är det en svensk som åker ut i arbetslöshet.
            Men om vi ser det i ett större perspektiv har invandringen till
            invandrarländer som USA och Australien historiskt inte skapat
            arbetslöshet utan tvärtom arbetstillfällen. Det blir en positiv
            kraft.
          </note>
          <note>
            Invandringen till Sverige under senare år kan man dela in i två
            delar. Den ena är de som kom från andra EU-länder när EU utvidgades.
            Jag har sett ett antal studier som gjorts på Sverige och framför
            allt Storbritannien. De visar att de personer som kommer från
            de nya EU-länderna är lönsamma, om jag får använda uttrycket,
            därför att de i allmänhet är unga, arbetsvilliga och har när de
            kommer hit kanske 30–45 år framför sig i arbetslivet. Det beror
            på att de inte belastar transfereringssystemen men betalar in
            skatt och bidrar till bnp.
          </note>
          <note>
            De som är problematiska är inte de som kommer från Syrien och
            Irak – de är ganska välutbildade och kommer trots allt ganska
            snabbt in på den svenska arbetsmarknaden – utan det är personer
            som kommer från länder med mycket svaga skolsystem, till exempel
            Afghanistan. Där tar det längre tid. Men de är i allmänhet också
            väldigt unga, så de kommer så småningom in i en produktiv fas
            i livet.
          </note>
          <note type="speaker">
            Anf. 25 SVEN-OLOF SÄLLSTRÖM (SD) replik:
          </note>
          <note>
            Herr talman! Det jag vill visa på, professor Hamilton, är just
            mytbildningen som Folkpartiet skapar när det gäller effekten av
            invandringen till Sverige och förkärleken för att tolka och läsa
            rapporter som han där nere läser bibeln. Man använder också regeringens
            hemsida för att sprida de här myterna, vilket jag tycker är anmärkningsvärt.
          </note>
          <note>
            Håller inte professorn i nationalekonomi med om att när man jämför
            antalet utanförskapsområden i dag med 2006, då man anklagade Socialdemokraterna
            för att ha misslyckats, och sedan ändrar metodiken när man själv
            ska göra en rapport för 2012 gör man det för att få ett positivt
            resultat? Skär inte det i ett forskarhjärta? Är det riktigt och
            rätt att göra så? Det är det jag vill diskutera, därför att det
            är precis den metodiken och de resultaten som man bygger sin politik
            på. Vårbudgetpropositionen bygger bland annat på de här rapporterna
            som man har valt att misstolka för att ställa sin egen politik
            i positiv dager. Hur kan vi tillåta det?
          </note>
          <note>
            Jag vet att du, professor Hamilton, förmodligen inte kommer att
            sitta kvar här i kammaren – jag tror att du står på åttonde plats.
            Men du får väl köra en intensiv personvalskampanj i höst så att
            du får vara kvar. Då kanske du kan ta dem i örat, för det är inte
            bra när statsråd använder forskning på det här viset för att förvilla,
            missleda och framför allt skapa en felaktig politik.
          </note>
          <note type="speaker">
            Anf. 26 CARL B HAMILTON (FP) replik:
          </note>
          <note>
            Herr talman! Det som Sven-Olof Sällström uppfattar som myter
            är hans bedömning, och jag kan inte frånta honom den rättigheten.
            Självklart har han rätt till sin uppfattning. Men jag tror inte
            att författarna uppfattar att de har producerat några myter, utan
            de har nog gjort så gott de har kunnat.
          </note>
          <note>
            Den grundläggande skillnaden oss emellan är att vi inte vill
            ta emot de här personerna för att det är lönsamt. Vi har inte
            gjort en kostnads- och intäktskalkyl över vilka som ska komma
            hit. Vi ser det som en humanitär insats. Det är bara att titta
            på de förfärliga bilderna från flyktingläger i Syrien och dess
            omgivning, i Sydsudan och många andra länder. Vi ser nu också
            hur Irak faller samman. Det är alltså ingen lönsamhetskalkyl som
            ligger bakom Folkpartiets och andra partiers inställning till
            invandring och asylsökande.
          </note>
          <note>
            Vi har situationen med människor som söker sig hit. De flyr för
            sina liv och måste lämna sina hem, naturligtvis mot sin vilja.
            Då ska vi göra det så gott vi kan för dem när de kommer hit. Det
            kommer att ta lite tid innan de kommer in i produktiva faser i
            sina liv, och det kommer att vara uppoffringar. Men om vi nu ska
            se till lönsamhetsaspekten blir det så småningom inte en samhällsekonomisk
            belastning för Sverige eller andra invandrarländer.
          </note>
          <note>
            Vi hade denna diskussion i en tv-debatt en gång. Redan då försökte
            jag förklara att ingen säger att asylsökande som kommer till Sverige
            är lönsamma de första fem åren. Men ser vi det i ett längre perspektiv
            är de det, för de har kanske 30–45 års arbetstid kvar.
          </note>
          <note>
            Men det är inte en lönsamhetskalkyl, utan det handlar om humanitet.
          </note>
          <note type="speaker">
            Anf. 27 PER BOLUND (MP) replik:
          </note>
          <note>
            Herr talman! Jag ska övergå till ett ämne som andra folkpartister
            har varit måna om att debattera och diskutera ganska vitt och
            brett den senaste tiden. Det handlar om säkerhetspolitik och Rysslands
            annektering av Krim och kriget i Ukraina.
          </note>
          <note>
            Det är väl känt att Ryssland använder sina energiresurser som
            ett påtryckningsmedel mot sin omvärld. Det är något som vi borde
            vara vaksamma på och försöka motverka på de sätt som finns.
          </note>
          <note>
            Det är oroande ur svensk synvinkel att Sverige i dagsläget har
            ett ganska stort beroende av energiresurser från Ryssland. Vi
            importerar olja för i storleksordningen 100 miljarder kronor per
            år, och ungefär 40 procent av denna olja kommer från Ryssland.
            Eftersom andra länder som vi i dag importerar från, såsom Danmark
            och Norge, kan få mindre möjligheter att exportera i framtiden
            är risken stor att vårt beroende av olja från Ryssland kommer
            att öka.
          </note>
          <note>
            Jag vet att Carl B Hamilton ser detta problem. Vi stod båda här
            i kammaren och debatterade mot Nord Stream, den gasledning som
            går på Östersjöns botten, för att vi gemensamt såg ett problem
            med energisäkerheten och beroendet av Ryssland.
          </note>
          <note>
            Carl B Hamiltons förslag till lösning på detta är att vi ska
            använda kärnkraft för att bli mindre beroende av rysk energi.
            Men det uran vi i dag använder i svenska kärnkraftverk kommer
            till 20–60 procent, beroende på olika år, från ryska källor. Ringhals
            kärnkraftverk har precis laddats med fyra kärnbränslestavar som
            kommer från det ryska kärnkraftsbolaget Rosatom som också är kopplat
            till kärnvapenindustrin i Ryssland.
          </note>
          <note>
            Är verkligen kärnkraften en lösning på beroendet av Ryssland,
            Carl B Hamilton? Är det inte bättre att satsa på de förnybara
            energikällorna i Sverige?
          </note>
          <note type="speaker">
            Anf. 28 CARL B HAMILTON (FP) replik:
          </note>
          <note>
            Herr talman! Jag är glad att Per Bolund ställer denna fråga,
            men jag tror att det är olika saker. För det första är vi inte
            beroende av olja från Ryssland även om vi importerar. Vi kan importera
            olja från världsmarknaden. Det finns massor av möjligheter. Jag
            utgår från att anledningen till att vi köper olja från Ryssland
            är att den är billigare. Men vi är inte beroende av den.
          </note>
          <note>
            Detsamma gäller för uran. Det finns en världsmarknad för det.
            Jag antar att Ryssland även i dag gör om uran för fredliga ändamål,
            från kärnstridsspetsar till bränsle för kärnreaktorer. Men vi
            har köpt uran från andra länder såsom Kanada, Namibia, Kazakstan
            och Australien. Det finns många länder man kan köpa uran ifrån,
            så vi är inte heller på den punkten beroende av Ryssland.
          </note>
          <note>
            Den intressantare frågan är kärnkraften och alternativen till
            den. I och med frackningsrevolutionen ser vi en bekymmersam utveckling
            på klimatområdet, nämligen att världsmarknadspriset för fossila
            bränslen går ned. Det gäller gas, olja, stenkol och annan kol,
            till exempel antracit. Länder, företag och hushåll kommer att
            använda mer fossila bränslen eftersom priserna faller.
          </note>
          <note>
            Jag fruktar att om Sverige och andra länder inte använder sig
            av kärnkraft kommer vi i ökande utsträckning att använda oss av
            importerad fossilgas. Det är det stora hotet mot klimatet. Det
            som står framför oss i Sverige är inte att kärnkraft och vindkraft
            är utbytbara utan att det blir gas i stället.
          </note>
          <note type="speaker">
            Anf. 29 PER BOLUND (MP) replik:
          </note>
          <note>
            Herr talman! Carl B Hamilton beskriver bara hälften av den utveckling
            som sker på energimarknaden i världen. Det som han inte nämner
            är att priset på förnybar energi sjunker i minst lika snabb takt
            som priset på fossila bränslen. Vindkraftens investeringskostnad
            sjunker dramatiskt. För solenergin är utvecklingen ännu mer dramatisk.
            Här ser vi snabbt sjunkande priser för att man ska satsa på just
            förnybar energiproduktion.
          </note>
          <note>
            I Sverige finns tekniken för att producera biodrivmedel från
            den svenska skogen. Vi skulle kunna investera i att få fram en
            biodrivmedelssatsning som dels tar bort klimatansvar och minskar
            beroendet av fossila bränslen, dels skapar jobb inom den svenska
            skogsnäringen när nu pappersförbrukningen sjunker och man varslar
            folk och ställer av pappersmaskiner. Vi skulle dessutom kunna
            öka vår energisäkerhet och inte vara beroende av till exempel
            oljeimport från Ryssland.
          </note>
          <note>
            Hur Carl B Hamilton än försöker undvika denna fråga är det med
            dagens energipolitik många tiotals miljarder som går från svenska
            konsumenter till Rysslands energiproducenter. Därmed stöder vi
            också Putins makt och den aggressiva hållning som Ryssland har
            mot sin omvärld.
          </note>
          <note>
            Alternativet är att gå över till förnybara energikällor som finns
            i vårt land. Vind, sol och skog finns här. Att ha ett till hundra
            procent förnybart energisystem skulle vara det allra mest effektiva
            sättet att minska vårt ekonomiska bidrag till Vladimir Putins
            makt i Ryssland.
          </note>
          <note>
            Jag är bekymrad över att Carl B Hamilton och Folkpartiet inte
            ser detta. Man har kört huvudet så hårt ned i kärnkraftsspåret
            att man inte ens kan förstå att den förnybara energin finns här
            som ett alternativ och skulle kunna ersätta både de fossila bränslena
            i vår fordonsflotta och vårt beroende av ryskt uran till den svenska
            kärnkraften.
          </note>
          <note>
            Jag hade hoppats att Carl B Hamilton skulle se denna fördel,
            och det bekymrar mig att han inte verkar göra det.
          </note>
          <note type="speaker">
            Anf. 30 CARL B HAMILTON (FP) replik:
          </note>
          <note>
            Herr talman! Per Bolund tar upp många saker på en gång. Låt mig
            ta dem var för sig.
          </note>
          <note>
            Det ryska beroendet tycker jag att jag har klarat av.
          </note>
          <note>
            Massor med vindkraft kräver massor med reglerkraft. I Sveriges
            fall är det i första hand vattenkraft. I och med att vindkraften
            är väderberoende funkar den inte hela tiden. Vi måste ha något
            annat. Då kan man antingen höja elpriserna när det är stiltje
            eller öppna fler gaskraftverk, vilket jag fruktar blir konsekvensen
            av den nuvarande situationen. Det blir nämligen billigare och
            billigare att köra sådana.
          </note>
          <note>
            När det gäller bioenergi från skogen läste jag att språkröret
            Åsa Romson inte är glad åt att skogsindustrin producerar blöjor,
            näsdukar med mera. Hon vill helst bli av med det. Jag vet inte
            riktigt vad man ska säga till de människor som bor på dessa orter
            i bland annat Medelpad och Norrbotten om att Miljöpartiet vill
            driva en politik som ska lägga ned svensk pappers- och pappersmasseindustri.
            Det är inte min politik.
          </note>
          <note type="speaker">
            (PER BOLUND (MP):
          </note>
          <u who="unknown" xml:id="i-c83dde04d68bd0c2-0">
            <seg>
              Inte min heller.)
            </seg>
          </u>
          <note>
            Åsa Romson sade det den 13 mars i Dagens industri. Det är bara
            att läsa. Det står där tydligt. Jag blev förvånad, och det gläder
            mig att även Per Bolund är förvånad över att hon sade det. Men
            så är det, och det är som sagt bara att läsa tidningen.
          </note>
          <note>
            Detta pekar på problemet att bioenergi ganska snabbt konkurrerar
            med användningen av skogen för andra ändamål. Skogen är ingen
            gratis resurs. Toppar och rötter kan vi använda lite grann, men
            det ändrar inte energibalansen i Sverige.
          </note>
          <note>
            Det är jättebra att priset på solenergi faller. Nu är priset
            en femtedel av vad det var för bara tio år sedan. Men det är mörkt
            i Sverige under vinterhalvåret, och då är det både kallt och behov
            av mer ljus.
          </note>
          <note type="speaker">
            Anf. 31 FREDRIK OLOVSSON (S) replik:
          </note>
          <note>
            Herr talman! Det ligger nära till hands att ta upp den allvarliga
            utvecklingen i den svenska skolan och det faktum att ett liberalt
            lett utbildningsdepartement skär ned på möjligheterna för svenska
            ungdomar att läsa vidare.
          </note>
          <note>
            Men det ska jag inte göra, för denna gång vill jag tala med Carl
            B Hamilton om arbetslöshetsförsäkringen. Hur arbetsmarknaden fungerar
            spelar ju en viktig roll för ekonomin och förstås även för den
            enskilde löntagaren.
          </note>
          <note>
            På stora delar av arbetsmarknaden går man varje morgon till ett
            jobb där man möter en allt hårdare internationell konkurrens och
            där en strukturomvandling pågår. Det inträffar saker som man inte
            alltid kan rå över själv, och man kan bli av med sitt jobb och
            förlora sin inkomst.
          </note>
          <note>
            Detta är människor som regeringen konsekvent har valt att svika
            under dessa åtta år. Det är här man har sparat, skurit ned och
            försämrat, trots att det är en så viktig del för ekonomins omställningsförmåga
            och den försäkrades inkomster automatiskt stärker de matematiska
            stabilisatorerna och håller upp konsumtionskraften i tider när
            ekonomin viker.
          </note>
          <note>
            Nu har jag förstått att det finns lite olika uppfattningar om
            arbetslöshetsförsäkringen inom och mellan de borgerliga partierna.
            Hittills har Carl B Hamilton försvarat regeringens linje trots
            att försäkringen nu ger tillbaka ungefär så lite som 40–50 procent
            av den tidigare inkomsten för en normal inkomsttagare om man nu
            blir av med jobbet. Marginalen ned till försörjningsstöd är i
            dag försvinnande liten.
          </note>
          <note>
            Nu talar andra folkpartister om behovet av att förbättra försäkringen
            och värna inkomstbortfallsprincipen. Jag undrar om Carl B Hamilton
            delar den uppfattning som hans parti nu har gett uttryck för,
            att politiken helt enkelt har gått för långt och att det är dags
            att bättre värna omställningsförmågan.
          </note>
          <note type="speaker">
            Anf. 32 CARL B HAMILTON (FP) replik:
          </note>
          <note>
            Herr talman! Jag vänder mig mot beskrivningen att Folkpartiet
            sviker. Regeringens politik har lett till 270 000 fler sysselsatta,
            och väldigt många av dem är dessutom utlandsfödda. Det är ett
            sätt att hindra att personer kommer i arbetslöshet över huvud
            taget. Vi kan diskutera hur arbetslöshetens sammansättning är.
          </note>
          <note>
            Vår politik är en kraftfull politik för att hålla uppe efterfrågan,
            vilket jobbskatteavdragen gör genom att de sänker skatten och
            ökar konsumtionen i hushållen. Men det ökar också sysselsättningen
            och gör det mer lönsamt att arbeta. Då kommer fler i sysselsättning,
            och färre kommer i arbetslöshet. Jobbskatteavdragen står jag verkligen
            bakom.
          </note>
          <note>
            Mitt parti har vid våra landsmöten intagit en principiell hållning
            som vi inte har drivit särskilt hårt, nämligen att ersättningen
            i a-kassan bör höjas. Det är riktigt. Det har beslutats av våra
            politiska organ. Sedan har Folkpartiet under den här mandatperioden
            inte prioriterat denna fråga inom ramen för det kompromissande
            och det samarbete som vi har inom Alliansen. Däremot har vi prioriterat
            att öka sysselsättningen. Det har också lyckats.
          </note>
          <note type="speaker">
            Anf. 33 FREDRIK OLOVSSON (S) replik:
          </note>
          <note>
            Herr talman! Nu har det blivit fler arbetslösa och inte färre.
            En större andel är arbetslösa. Den är högre i procent räknat.
            Fler har också blivit långtidsarbetslösa. En större andel av de
            arbetslösa är nu arbetslösa under lång tid. Vi har en lägre sysselsättningsgrad
            nu än tidigare.
          </note>
          <note>
            Det är de fantastiska resultat som skulle vara effekten av denna
            brutala politik. De människor som nu går till jobbet varje dag
            och kämpar hårt för att skatteintäkter ska komma in och exportintäkter
            ska komma till Sverige har ni valt att svika, eller i varje fall
            Carl B Hamilton. Nu verkar finnas hopp om att andra delar av partiet
            i varje fall är intresserade av att värna svensk omställningsförmåga.
          </note>
          <note>
            Det är i längden det som ligger i vågskålen. Det handlar om möjligheten
            att vilja vara i framkant, våga se framtiden an med tillförsikt
            och att inte bryta ihop helt när jag blir av med jobbet utan att
            se att efter en period kan jag komma tillbaka utan att behöva
            bli fattig på kuppen. Det är oerhört viktigt för att det svenska
            samhället ska utvecklas på det sätt som det har gjort under ganska
            långt tid.
          </note>
          <note>
            Det är själva kärnan i den svenska modellen. Man kan egentligen
            inte vara en anhängare av den svenska modellen och acceptera så
            dåliga omställningsförsäkringar som vi har i dag. För det är Carl
            B Hamilton delansvarig, även om jag utgår från att det är finansministern
            som har drivit det hårdast.
          </note>
          <note type="speaker">
            Anf. 34 CARL B HAMILTON (FP) replik:
          </note>
          <note>
            Herr talman! Fredrik Olovsson säger att kärnan i den svenska
            modellen är en hög a-kassa. Det är väldigt torftigt om kärnan
            i den svenska modellen är bidragssystemet, ersättningssystemen.
            Jag tycker inte det. Det finns en balans mellan politik som ska
            syfta till en hög, jämn sysselsättning och generösa välfärdssystem
            inklusive systemen för sjukvård, äldreomsorg, skola och så vidare.
          </note>
          <note>
            Den svenska modellen är att man har både ett effektivt näringsliv,
            en välfärdssektor och jämfört med andra länder relativt höga skatter.
            Vi har fortfarande jämfört med andra länder höga skatter. Jag
            skulle gärna se lägre skatter. Det vill inte Fredrik Olovsson.
            Men det är den svenska modellen. Att säga att ett visst ersättningssystem
            är kärnan i den svenska modellen är en torftig beskrivning av
            vårt land.
          </note>
          <note type="speaker">
            Anf. 35 PER ÅSLING (C):
          </note>
          <note>
            Herr talman! Om exakt 80 dagar går svenska folket till valurnorna
            för att välja väg de kommande fyra åren. Efter åtta år med Alliansen
            kan vi konstatera att Sverige står sig starkt i en turbulent omvärld.
          </note>
          <note>
            När arbetslösheten brett ut sig i vår omvärld har fler människor
            i Sverige trätt in på arbetsmarknaden. När sparprogrammen har
            genomförts i land efter land har vi skapat utrymme för att satsa
            på tillväxt och välfärdsskapande reformer.
          </note>
          <note>
            I denna den sista av riksdagsdebatter tror jag att vi alla kan
            se fram mot den kommande valrörelsen, mot att kunna ställa alternativen
            mot varandra, mot att kunna debattera långsiktiga vägval och vad
            vi vill med vårt lands utveckling på tio, femton och tjugo års
            sikt.
          </note>
          <note>
            I den debatten ger vårpropositionen en bra grund att stå på.
            Här syns centerpolitiska framgångar med tydlighet. Här finns utfästelserna
            om lindrat sjuklöneansvar för våra småföretag. Här finns femfaldigandet
            av stödet till kommersiell service i hela landet. Här finns det
            fördubblade stödet till bredband och ökade anslag för att ta igen
            eftersatt underhåll. Här finns kompensation för EU:s minskade
            landsbygdsprogram med ett tillskott på 2,8 miljarder kronor.
          </note>
          <note>
            Det är viktiga steg på vägen mot en uthållig och hållbar tillväxt
            i hela landet, mot att möta de stora framtidsutmaningar som bör
            prägla den politiska debatten. Centerpartiets svar för framgång
            kan sammanfattas i begreppet närodlad politik, en politik som
            utgår från människors vardag, som bygger på medborgarnas delaktighet
            och på att finna lösningar som håller samman vårt land.
          </note>
          <note>
            Herr talman! Jag vill utifrån det perspektivet i dag lyfta fram
            de två största utmaningarna för vårt land. Det handlar om tillväxten
            i en global konkurrensutsatt ekonomi och om den ekologiska hållbarheten.
          </note>
          <note>
            Låt mig börja med den ekonomiska utmaningen. Trots politiska
            kriser i vårt närområde och inbördeskrig på flera håll i världen
            sker också mycket positivt. Fler människor lyfts ur fattigdom.
            Fler lever i demokratier, och fler får möjlighet att utbilda sig
            och ta makten över sin egen framtid.
          </note>
          <note>
            Men det innebär också att konkurrensen ökar, inte minst i en
            liten öppen ekonomi som den svenska. Den utländska konkurrensen
            i dag och i morgon handlar inte om låglöneproduktion, utan om
            högt utbildade och motiverade ingenjörer, programmerare och ekonomer
            från världens utvecklingsekonomier.
          </note>
          <note>
            Sverige ska naturligtvis vara en del i den globala ekonomin.
            Men för min del leder det också till slutsatsen att vi behöver
            bygga en robust tillväxt.
          </note>
          <note>
            De senaste 20 åren har fyra av fem jobb skapats i småföretag.
            Mer än hälften av alla anställda i den privata sektorn arbetar
            i dag i småföretag. I merparten av alla landets kommuner är det
            småföretagen som står för den överväldigande delen av den privata
            sysselsättningen. Det är där kommuner och landsting finner skattebasen
            för vår gemensamma välfärd.
          </note>
          <note>
            Småföretagen är just en robust bas för tillväxten. De är verksamma
            i lokalsamhället. De överbryggar kriser. De bygger lokal tillit
            och skapar lokala jobb.
          </note>
          <note>
            Sveriges ekonomi bygger på små och växande företag. Likväl låter
            det i debatten som om vårt välstånd endast bygger på ett fåtal
            stora exporterande företag. Att möta en hårdnande internationell
            konkurrens förutsätter konkurrenskraftiga skatter, investering
            i forskning och utveckling och attraktiva villkor för huvudkontor.
            Men det förutsätter också att vi skapar en mylla för nya entreprenörer,
            för innovatörer och för småföretag. Vi måste också se till att
            det kan uppstå nya företag som växer och anställer. Vi ska ha
            ett småföretagsklimat i världsklass ur vilket framtidens storföretag
            kan växa fram.
          </note>
          <note>
            Det kräver i sin tur att vi blir fler som tar småföretagens särskilda
            villkor på allvar. Det krävs att vi blir fler som arbetar för
            en regelförenkling som tar sin utgångspunkt i småföretagens verklighet.
            Det förutsätter att vi i ännu större utsträckning inkluderar småföretagen
            i synen på vad som är innovation och utveckling och inte bara
            riktar uppmärksamheten och det offentliga stödet till stora företag
            där forskningen bedrivs i särskilda avdelningar.
          </note>
          <note>
            Det bygger på att vi skapar sjysta förutsättningar för såväl
            kvinnor som män att starta och driva företag genom ett medvetet
            arbete med finansiering, generationsväxlingar och möjlighet att
            driva företag också inom välfärdssektorn. Vi ska ge företagare
            samma sociala skydd som löntagare i dag tar för givet.
          </note>
          <note>
            Alliansregeringen har tagit många viktiga steg. Nu kommer ett
            nytt upplägg för sjuklöneansvaret. Investeringsavdraget har underlättat
            för företagare och deras närstående att investera i tillväxt.
            Lägre arbetsgivaravgifter och sänkt restaurangmoms har skapat
            nya jobb i hela besöksnäringen.
          </note>
          <note>
            På många punkter har Centerpartiets medverkan i regeringen varit
            avgörande: Månadsuppgifterna lades på is. Förslaget om 3:12-reglerna
            ändrades så att de minsta företagen faktiskt fick en förbättring.
            Det gäller också sjuklöneansvaret.
          </note>
          <note>
            Efter valet behöver vi fortsätta att sänka kostnaderna för att
            anställa och ta ett helhetsgrepp som syftar till att småföretagen
            ska kunna vara basen i den kommande ekonomiska tillväxten. I detta
            arbete måste hela landet ingå. Allt annat är ekonomiskt ohållbart
            och ett slöseri med de mänskliga resurser som finns runt om i
            Sverige.
          </note>
          <note>
            Det kräver ett oförtrutet arbete med fungerande kommunikationer
            – fysiska såväl som digitala. Det förutsätter att vi värnar och
            utvecklar den privata och offentliga servicen också i de glesare
            bebodda delarna av vårt land. Det innebär att vi måste fortsätta
            att satsa på de gröna näringarna som tillväxtmotorer på landsbygden.
          </note>
          <note>
            Herr talman! Att engagera hela landet är också nyckeln för att
            möta den andra stora framtidsutmaningen – den om ett ekologiskt
            hållbart samhälle. För två veckor sedan berömde OECD Sverige som
            ett föregångsland. Vi är i frontlinjen inte minst därför att vi
            har en stor andel förnybar energi där mer än hälften av kilowattimmarna
            kommer från förnybara källor. Det är ett resultat av en medveten
            politik där Centerpartiet har medverkat i såväl regeringsställning
            som opposition till att ställa om hela energisystemet.
          </note>
          <note>
            Men också här är det dags att ta nästa steg från tal om en miljödriven
            tillväxt till att också visa hur den faktiskt ska se ut. Vi ska
            våga staka ut vägen till de större visionerna om ett fossilfritt
            och giftfritt Sverige. Svenska företag kan genom att bidra till
            vår omställning också skapa kunskap, produkter och tjänster som
            både bidrar till att ställa om världen och till ekonomisk vinst
            för företagen.
          </note>
          <note>
            Herr talman! Det är ställt utom allt tvivel att miljöfrågan under
            flera års tid har överskuggats av den ekonomiska krisen i vårt
            land liksom i vår omvärld. Men lika klart är att situationen håller
            på att förändras. I valet till Europaparlamentet kom en av de
            hetaste debatterna att handla om djurhållning, om grisknorrar
            och om antibiotika. Också efter valet har debatten om antibiotika
            och resistens varit ihärdig.
          </note>
          <note>
            Det är för mig ett tecken på att också väljarna nu börjar återvända
            till de långsiktiga och stora framtidsfrågorna – i mitt tycke
            ett sundhetstecken. Det är naturligtvis ett tecken på att förtroendet
            för ekonomin börjar återvända, men ännu mer på att framtidsfrågorna
            sitter djupt och engagerar och berör.
          </note>
          <note>
            Denna insikt finns inte bara i Sverige, utan också runt om i
            världen. En växande insikt, ett ökat engagemang och, tyvärr, alltmer
            påtagliga påminnelser om vad framtiden bär med sig om inget görs
            snart innebär också affärsmöjligheter och tillväxtmöjligheter
            för den som leder omställningen och förmår att ta vara på möjligheterna.
            För svensk del handlar det inte bara om hur vi ska nå klimatmålen,
            utan också om hur svenskt näringsliv genom att ställa om till
            en resurs- och klimatsnål ekonomi kan vara vinnare på en snabbt
            växande global marknad för miljöteknik och miljötjänster.
          </note>
          <note>
            Herr talman! Låt mig till sist, med tanke på de 80 dagarna, ge
            en litterär påminnelse om vikten av att välja rätt färdriktning.
            Hade herr Phileas Fogg valt att resa jorden runt i västlig riktning
            i stället för i östlig hade han förlorat 24 timmar snarare än
            vunnit dem. Därmed hade han också förlorat vadet.
          </note>
          <note>
            Jag tror inte man behöver göra svensk politik mer komplicerad
            än så. På valdagen finns två alternativ som säkerligen vill gott
            och som vill att Sverige ska vara en konkurrenskraftig och hållbar
            ekonomi. Men liksom för herr Fogg spelar det roll vilken väg man
            väljer till målet.
          </note>
          <note type="speaker">
            Anf. 36 ULLA ANDERSSON (V) replik:
          </note>
          <note>
            Herr talman! Under Per Åslings tid i luftballongen kan man se
            att de 10 procenten rikaste har ökat sin disponibla inkomst med
            mer än de 50 procent av befolkningen med lägst inkomster har fått
            tillsammans.
          </note>
          <note>
            Vi kan också se att inkomstskillnaderna mellan kvinnor och män
            har ökat med 50 procent till 1 850 kronor varje månad, tolv månader
            om året. Den relativa fattigdomen har ökat med 40 procent sedan
            2006. Det är en fem gånger snabbare ökning under er tid vid makten
            än åren innan dess.
          </note>
          <note>
            Var tredje ensamstående förälder lever i fattigdom och var fjärde
            på socialbidrag. Sjuka och arbetslösa tvingas betala mycket högre
            skatt än de som har turen att vara friska och ha ett jobb. Ni
            har sänkt ersättningen i a-kassan och urholkat hela värdet på
            den. Det är inte så underligt; Centerpartiet är inte känt för
            att stå upp för arbetstagarnas rättigheter eller trygghet, precis.
          </note>
          <note>
            Till skillnad från Per Åslings ballongfärd befinner sig Vänsterpartiet
            i ett samhälle där vi tror på jämlikhet och solidaritet. Vi höjer
            skatten för dem som tjänar bra. Vi höjer skatten på kapital, för
            vi tror på ett samhälle där vi omfördelar och blir mer jämlika.
            Vi höjer ersättningen för långtidssjuka. Vi sänker skatten för
            sjuka och arbetslösa och tar bort skatteklyftan helt för pensionärer
            med låga pensioner. Vi höjer försörjningsstödet för barnfamiljer.
            Vi höjer underhållsstödet för ensamstående föräldrar. Och vi höjer
            taket i a-kassan och sjukförsäkringen. Vi investerar i att fler
            ska vara i arbete och i en generell välfärd.
          </note>
          <note>
            Det är stor skillnad på färdväg, Per Åsling. Ni ökar inkomstskillnaderna.
            Vi vill utjämna dem. Är du nöjd med resultatet?
          </note>
          <note type="speaker">
            Anf. 37 PER ÅSLING (C) replik:
          </note>
          <note>
            Herr talman! Sverige har klarat den ekonomiska krisen bättre
            än de flesta andra länder. Vi har klarat att hålla ihop sammanhållningen.
            Det är fler i arbete i dag, sysselsättningsgraden har ökat och
            vi är bäst i Europa. Inkomsterna har också ökat, i reala termer
            med 20 procent.
          </note>
          <note>
            Framför mig har jag Medlingsinstitutets senaste rapport som kom
            härom veckan. Låt mig få läsa högt för dig, Ulla: Löneskillnaden
            mellan kvinnor och män fortsätter att minska. Du kan få rapporten
            av mig. Det är officiell statistik. Det jag relaterade till tidigare
            är också officiell svensk och internationell statistik.
          </note>
          <note>
            Statistiken som finns i Sverige i dag visar också att skillnaderna
            inte har ökat. Den ökning som var skedde före 2006. Före 2006
            ökade Gini-koefficienten. Det har den inte gjort efter det. Andelen
            hushåll som har försörjningsstöd har minskat sedan 2006. Då var
            det 5,8 procent, och den har gått ned något. Andelen hushåll som
            har låg standard har minskat. År 2006 var den 2,1 procent, och
            den har gått ned till 1,3 procent.
          </note>
          <note>
            I vilket land bor du, Ulla Andersson? Var startade du din luftballongfärd?
            Det kan i alla fall inte ha varit i Sverige.
          </note>
          <note type="speaker">
            Anf. 38 ULLA ANDERSSON (V) replik:
          </note>
          <note>
            Herr talman! Till skillnad från dig, Per Åsling, ser jag skillnad
            på löneskillnader och inkomstskillnader. Lönerna förhandlar parterna
            om på arbetsmarknaden. Inkomstskillnaderna mellan könen har ökat
            med 50 procent under er tid. Förnekar du officiell statistik?
            Det är 1 850 kronor varje månad. Förnekar du att ni har sänkt
            a-kasseersättningen? Förnekar du att sjuka och arbetslösa tvingas
            betala högre skatt, så mycket som 900 kronor mer varje månad vid
            en så låg inkomst som 12 000 kronor? Förnekar du att pensionärer
            tvingas betala högre skatt i Centerpartiets Sverige? Förnekar
            du att var tredje ensamstående förälder lever i fattigdom? Förnekar
            du att var fjärde ensamstående förälder går på socialbidrag?
          </note>
          <note>
            Jag gör inte det. Jag ser det omkring mig, varje dag. Jag lever
            i verkligheten, till skillnad från Per Åsling som hellre verkar
            stå här i kammaren och blunda för verkligheten.
          </note>
          <note>
            Det verkar som att Centerpartiet ändå är rätt nöjda med den här
            utvecklingen. Det är en medveten politik som har strävat efter
            att öka inkomstskillnaderna. Det är det hela debatten har handlat
            om. Centerpartiets devis har varit att det ska löna sig att arbeta.
            Men det har också inneburit att Centerpartiet har strävat efter
            att sänka ingångslönerna på hela arbetsmarknaden, enligt Centerpartiets
            egen arbetsmarknadspolitiske talesperson. Ni har strävat efter
            att uppluckra anställningstryggheten, och ni har strävat efter
            att öka inkomstskillnaderna.
          </note>
          <note>
            Att löna sig att arbeta betyder att den som har jobb får lägre
            skatt än den som har oturen att vara arbetslös eller sjuk. Det
            är Centerpartiets Sverige. Jag tror inte på den utvecklingen.
            Jag vill se ett jämlikare samhälle där vi är solidariska med varandra
            och har omtanke om varandra. Både du och jag kan bli sjuka eller
            arbetslösa. Då ska det finnas en trygghet. Både du och jag kan
            bli ensam förälder, och då ska det finnas en ekonomisk trygghet.
          </note>
          <note type="speaker">
            Anf. 39 PER ÅSLING (C) replik:
          </note>
          <note>
            Herr talman! Fabulera inte och lägg uppfattningar hos Centerpartiet
            som inte är våra, Ulla! Vi jobbar för att människor ska få det
            bättre, för att vi ska ha ett bättre samhälle. Under vår regeringstid
            har vi kunnat se till att resurser till utbildning, sjukvård och
            omsorg har ökat. Vi har kunnat medverka till att fler människor
            jobbar inom vård, skola och omsorg i dag. Det är grundbultar i
            det här arbetet.
          </note>
          <note>
            Vi vet också att skatteintäkterna ökar. Enligt Ekonomistyrningsverkets
            sammanställning är prognosen för i år en adderad intäktsökning
            för kommunerna från 454 till 618 miljarder. Det är en ordentlig
            höjning. Vi jobbar för att fler människor ska få ett jobb att
            gå till. Det är nämligen det viktigaste för att fler människor
            ska få det bättre och för att vi ska kunna öka välfärden och satsningarna
            på vård, skola och omsorg.
          </note>
          <note>
            Vi satsar på att jobbskaparna, företagen, ska ha större möjligheter
            att anställa fler och på att fler företag ska kunna startas. Vi
            tycker också att det är viktigt att det görs satsningar, till
            exempel RUT, så att växande och nya marknader skapas. I fjol sökte
            över 17 000 företag återbetalning från Skatteverket för RUT. Det
            är en starkt växande sektor som bidrar till att många fler människor
            kommer i arbete.
          </note>
          <note type="speaker">
            Anf. 40 PER BOLUND (MP) replik:
          </note>
          <note>
            Herr talman! Som miljöpartist blir man glad när man hör Per Åsling
            tala. Det talas om fossilfritt, giftfritt och om småföretagen.
            Det är politik som vi är djupt engagerade i och också driver.
            Men samtidigt måste man efter åtta år av alliansstyre i Sverige,
            åtta år då Centerpartiet har haft miljöministerförtroendet, också
            summera vad effekterna har blivit och vilka resultat som har uppnåtts.
          </note>
          <note>
            Om man tittar på de miljömål som riksdagen enhälligt har ställt
            sig bakom är det åtminstone 14 av 16 miljömål som inte nås med
            dagens politik. Uppenbarligen finns det en del brister. Vi uppfyller
            helt enkelt inte våra löften till kommande generationer om att
            lämna över en värld till dem som är hållbar. Vi har också sett
            konkreta beslut som innebär att skatten på handelsgödsel har tagits
            bort vilket leder i fel riktning.
          </note>
          <note>
            I tidningen Ny Teknik som jag visar upp här i kammaren finns
            en rubrik: Nya vindkraftssnurror blir alltmer sällsynta. Förra
            året installerades 23 procent färre vindkraftverk än året före.
            Även där går det alltså åt fel håll.
          </note>
          <note>
            Om man tittar på de reformer som skulle förverkliga Per Åslings
            visioner om fossilfritt och giftfritt kan man se stora problem
            även där. Kvotplikten för biodrivmedel som har varit regeringens
            stora projekt och som skulle ha genomförts i maj har inte kommit
            på plats och skjuts tills vidare på framtiden. Det är inte bestämt
            när den kommer att komma i gång eftersom man inte har klarat av
            att få den godkänd av EU. Skattenedsättning för småskalig elproduktion
            för hushållen skulle ha genomförts den 1 juli, men på grund av
            att man har fått nej från EU skjuts det nu upp på obestämd tid.
            Man skulle alltså kunna summera Centerpartiets tid i regeringen
            med orden vilja men inte kunna. Det är möjligt att viljan finns
            där, men man har inte klarat av att leverera politiken.
          </note>
          <note>
            Det finns förutsättning i riksdagens kammare för att skapa breda
            majoriteter för viktiga reformer för klimat och miljö. Jag vill
            fråga Per Åsling: Är ni efter valet beredda att samverka över
            blockgränsen för till exempel 100 procent förnybar energi i Sverige?
          </note>
          <note type="speaker">
            Anf. 41 PER ÅSLING (C) replik:
          </note>
          <note>
            Herr talman! Jag vill tacka dig för att du lyfter upp frågorna,
            Per. De är angelägna. Det har du väl också förstått av mitt anförande
            och utifrån den politik som Centerpartiet driver. Vi är tydliga
            med att vi jobbar för 100 procent förnybart, för ett giftfritt
            samhälle och för en giftfri vardag.
          </note>
          <note>
            När det gäller miljömål blandar du dock ihop begreppen. De 16
            miljömål som är uppsatta ska enligt riksdagens beslut uppnås inom
            en generation. Sedan har vissa myndigheter satt 2020 som en kontrollstation.
            Det arbetet går också starkt framåt, till skillnad från hur det
            var innan vi kom i regeringsställning. Då var det ett arbete som
            i bästa fall gick på halvfart. Det hände inte mycket. Vi har tydliggjort
            och stramat upp målen.
          </note>
          <note>
            Vi har sett till att lägga fram flera propositioner, bland annat
            nu under våren när det gäller kemikalier och biologisk mångfald.
            Vi har sett till att det har satsats på att ta fram nya åtgärder
            för att nå det fossiloberoende samhälle som vi vill ha i fordonsflottan
            till 2030, och det är ett ambitiöst mål.
          </note>
          <note>
            Det arbete som har gjorts inom FFF-utredningen är en bra grund
            att gå vidare på. Det visar också vilken potential som det finns
            i Sverige för att satsa på förnybara energikällor. Här är det
            skogen som kommer att vara det allra viktigaste substratet för
            att ersätta oljan i våra fordon.
          </note>
          <note>
            Min talartid är slut. Jag får återkomma i nästa replikskifte.
          </note>
          <note type="speaker">
            Anf. 42 PER BOLUND (MP) replik:
          </note>
          <note>
            Herr talman! Jag hoppas att de vackra orden som Per Åsling och
            även andra centerpartister gärna svänger sig med är ärligt menade,
            och att man verkligen vill nå dessa visioner.
          </note>
          <note>
            Men det blir mer problematiskt när man tittar på det faktiska
            utfallet. Med dagens styrmedel sjunker vindkraftsinvesteringarna.
            Jämfört med 2012 registrerades 23 procent färre vindkraftverk
            under 2013.
          </note>
          <note>
            Det säljs färre och färre bilar på den svenska marknaden som
            kan drivas med förnybara drivmedel. Det var på väg att bli ett
            stort genomslag av till exempel etanolbilar och drivgasbilar,
            men den andelen har ju sjunkit dramatiskt med regeringens politik.
          </note>
          <note>
            Försäljningen av etanol – som är ett förnybart drivmedel som
            kan produceras och som produceras i Sverige – har nu sjunkit med
            ungefär 25 procent på ett år. Det är en dramatisk nedgång i förbrukningen
            av förnybara drivmedel till förmån för framför allt diesel.
          </note>
          <note>
            Detta får ju också effekter för näringslivet. Den etanolfabrik
            som ligger i Norrköping och som har en väldigt hållbar produktion
            tvingas nu varsla på grund av att försäljningen går så dåligt.
          </note>
          <note>
            Detta är ju konkreta resultat av regeringens politik som leder
            fram till det här. De gröna industrier och gröna näringar som
            Centerpartiet gärna pratar om går inte särskilt bra. Det räcker
            inte med att bara ha visioner om att man vill att skogen ska bidra
            till biodrivmedel. Man måste också komma fram med de politiska
            förslag och reformer som banar väg för att det ska hända.
          </note>
          <note>
            Vi i Miljöpartiet förslår i våra budgetar bland annat ett stödsystem
            för produktion av biodrivmedel från den svenska skogen. Om man
            inte får sådana system på plats kommer det inte att bli verklighet,
            och investeringarna kommer inte till Sverige. Då är det risk för
            att de i stället hamnar i USA eller i Asien.
          </note>
          <note>
            Därför återkommer jag till min fråga. Jag ser att det finns förutsättningar
            för att skapa breda majoriteter för att få fram viktiga investeringar
            och mål för klimat och energi. Är ni beredda att samverka över
            blockgränserna efter valet för 100 procent förnybar energi och
            för att lägga fast till exempel en klimatlag?
          </note>
          <note type="speaker">
            Anf. 43 PER ÅSLING (C) replik:
          </note>
          <note>
            Herr talman! Per Bolund framstår lite grann som en dysterkvist
            nu. Till skillnad från dig ser jag möjligheterna i den gröna omställningen.
            Det kommer att vara en väldigt viktig del för den svenska ekonomin
            att den gröna omställningen ska kunna bidra till att vi stärker
            landet och skapar fler företag och fler arbetstillfällen.
          </note>
          <note>
            Vi har varit med och satt upp tydliga mål. Vi ska fullfölja de
            målen. Vi har redan kommit så långt i arbetet att vi, när det
            gäller förnybar energi, har passerat de mål som är satta till
            2020. Det är klart att det är tack vare att vindkraften har tiodubblats
            under vår regeringstid. Antalet miljöbilar har femtondubblats.
            Energiproduktionen från biobränsle har ökat med 50 procent sedan
            2006. Det är viktigt att systemen kommer på plats. Det sade jag
            i mitt anförande, och jag kan instämma i det som du också lyfte
            fram, Per Bolund. Det gör vi genom att se till att vi på område
            efter område vidtar åtgärder.
          </note>
          <note>
            När det gäller den stora utmaningen om en fossiloberoende fordonsflotta
            till 2030 är det ju åtgärder på gång. Nu har EU satt käppar i
            hjulet, och det är beklagligt. Men vi ser till att vidta andra
            åtgärder i stället. Redan i förra veckan deklarerade finansministern
            och energiministern att skatten på den diesel som kommer från
            förnybara substrat ska tas bort. Det var konkret och snabbt agerat,
            vilket jag tycker är bra.
          </note>
          <note>
            Ett problem för dig, Per Bolund, är ju att ekonomi och politik
            måste gå hand i hand. Ett parti som driver linjen att det inte
            ska finnas någon ekonomiskt tillväxt i landet klarar inte av en
            miljöomställning. Det klarar vi med vår politik.
          </note>
          <note type="speaker">
            Anf. 44 ANDERS SELLSTRÖM (KD):
          </note>
          <note>
            Herr talman! Jag vill börja med att yrka bifall till utskottets
            förslag i betänkandet.
          </note>
          <note>
            Det absolut mest grundläggande i all välfärdspolitik är att det
            finns något att fördela. Vi kan stå här i all oändlighet och verbalisera
            våra drömmar om än det ena och än det andra. Vi kan med breda
            penseldrag färglägga våra respektive partiers visioner för att
            visa på hur vi vill uppnå det perfekta samhället.
          </note>
          <note>
            Men de politiska visionerna och de löften som ställs ut kan aldrig
            förverkligas förrän det finns något att fördela. Det vi fått höra
            i dag av oppositionen är en arsenal av löften – oförhandlade lockrop
            som i parti och minut matas ut till väljarna. Splittringen i förslagen
            mellan partierna tonas ned till ett minimum. Svaren på frågorna
            om hur skapandet av resurserna till det som ska fördelas dränks
            effektivt i ljudet av ännu fler löften.
          </note>
          <note>
            När väljarna förstår att partiernas löften bygger på att kraftigt
            försämra villkoren för dem som skapar resurserna till välfärden
            kommer inte nya löften att hjälpa. När lockropen även ska svara
            på frågan om hur det ska gå till och med vem kommer verkligheten
            att hinna i kapp.
          </note>
          <note>
            Socialdemokraterna. Miljöpartiet och Vänsterpartiet ser nu framför
            sig regeringsinnehavet inom räckhåll. Regeringsinnehavet ger ju
            möjligheter att förändra Sverige i den riktning man så önskar.
          </note>
          <note>
            Men allt regeringsinnehav har ett pris, nämligen ansvar. Man
            måste ta hänsyn till sin omvärld eftersom Sveriges ekonomi till
            hälften är så beroende av den. Man måste utifrån omvärldens agerande
            hela tiden anpassa och förbättra villkoren för dem som skapar
            resurserna till välfärden, inte försämra för dem. Man måste våga
            inse och förstå de långsiktiga effekterna av den förda politiken.
          </note>
          <note>
            Ansvar har under åtta år varit Alliansens signum. Ibland är det
            lite tråkigt att alltid behöva ta ansvar, det måste jag medge.
            Men politiken har hållit, och den håller fortfarande. Statsskulden
            är i dag lägre, både i nominella termer och som andel av bnp,
            än den var under högkonjunkturens år 2006.
          </note>
          <note>
            Skatteintäkterna till kommuner och landsting har sedan 2006 ökat
            med 160 miljarder. Det är en förbättring på 36 procent. Vi har
            högst arbetskraftsdeltagande och högst sysselsättningsgrad i hela
            EU. 270 000 fler sysselsatta sedan 2006 ger effekt. Andelen kvinnor
            som arbetar är högst i EU, och aldrig har så många kvinnor arbetat
            heltid som i dag.
          </note>
          <note>
            Det är arbetet med att hela tiden förbättra villkoren för företagen,
            minska skattekilarna och öka drivkrafterna till jobb som ger resultat
            och därmed ökar sysselsättningen. Reallöneökningarna för hushållen
            är historiskt höga och de sänkta skatterna skapar en mer dynamisk
            ekonomi trots lågkonjunktur och trots ekonomisk kris i världen.
          </note>
          <note>
            Det är på detta vis vi skapar möjligheter att fokusera på och
            rätta till det som inte fungerar i välfärden. Vi skapar utrymme
            för att steg för steg förbättra välfärden till gagn för oss alla.
          </note>
          <note>
            Herr talman! En sak som jag vurmar alldeles speciellt för är
            hur vi i Sverige, under denna långvariga lågkonjunktur, har kunnat
            minska fattigdomen i vårt land med 40 procent sedan 2006. Vi har
            nästan halverat fattigdomen i Sverige. Det är nästan värt en applåd,
            va?
          </note>
          <note>
            Fattigdomen i Sverige är i dag lägst i hela EU. Talar man om
            detta på Socialdemokraternas partihögkvarter på Sveavägen? Är
            man stolt där? Är man nöjd? Det vore ju ändå politiskt hederligt
            att få höra Fredrik Olovsson åtminstone viskandes i talarstolen
            kunna uttala sig i positiva ord om resultatet. Alliansen har ju
            lyckats med det som ändå borde vara ett av de viktigaste målen
            med den socialdemokratiska politiken.
          </note>
          <note>
            Att det i dag i Sverige förs en politik som minskar andelen som
            behöver befinna sig i fattigdom är ett faktum. Att Sverige i dag
            har EU:s lägsta fattigdom är ingen slump. Varför?
          </note>
          <note>
            Jo, vi inom Alliansen bekämpar fattigdom, inte rikedom. Att sätta
            fokus på att bekämpa rikedom förutsätter helt andra typer av reformer
            som samtidigt effektivt slår undan benen på dem som skapar resurser
            till välfärden och skapar sysselsättning. Häri ligger en avgörande
            skillnad mellan Alliansen och oppositionen.
          </note>
          <note>
            Är det inte just här det går så fel hos er i oppositionen? Enligt
            era teser ska allianspolitik inte fungera för att bekämpa fattigdom.
            Humlan ska inte kunna flyga. Ibland blir jag så trött på dessa
            vänsterteser som florerar, på att man ständigt talar om rättvisa
            och solidaritet som om man hade patent på orden, denna vänster
            som ständigt med ord och bildsättning försöker skapa ett vi mot
            de, ställa klass mot klass, kön mot kön, grupp mot grupp. Nu senast
            handlar det om att ställa vinster mot välfärd. Ni har så fullt
            upp med dessa kamper att ni inte märker att den politik som ni
            missaktar fungerar bättre än er egen.
          </note>
          <note>
            Herr talman! Det är dags att de tre oppositionspartierna Socialdemokraterna,
            Miljöpartiet och Vänsterpartiet – jag ber om ursäkt Sverigedemokraterna
            – som gör anspråk på regeringsmakten, meddelar svenska folket
            hur kraftiga försämringar av villkoren för företagen kan gå hand
            i hand med löften om allt till alla. Det är företagen och företagarna
            som genererar möjligheterna för politiken att bedriva en välfärd
            för alla.
          </note>
          <note>
            Den kanonad av skattehöjningar som oppositionen nu föreslår på
            företagandet i vårt land visar inga gränser. Uppfinningsrikedomen
            är stor. Det är dubbelstötar och trippelstötar, det är skatt på
            avstånd och kraftigt höjda energiskatter, det är stängning av
            koldioxidfria kärnkraftverk och det är stopp för RUT och ROT.
            Det är flygskatter, höjda bensinskatter, införande av fastighetsskatter
            och arvs- och gåvoskatter, och det är höjda skatter på arbete
            och inkomster.
          </note>
          <note>
            De tre oppositionspartierna är överens om skattehöjningar på
            21 miljarder. Men de är inte överens om hur deras övriga utgiftsökningar
            på ytterligare 42 miljarder ska finansieras. Två av tre utgiftskronor
            är inte gemensamt finansierade. Som lök på laxen kommer att skillnaden
            mellan de tre partiernas olika skattehöjningsförslag totalt är
            110 miljarder kronor.
          </note>
          <note>
            Varje parti gör nu sitt yttersta för att på ett kreativt sätt
            bidra med förslag till hur man ska kunna pungslå företagssektorn
            än mer, hur man ska kunna sabotera basindustrins tillgång till
            billig och ren energi och hur man ska kunna slå undan fötterna
            för företagandet på landsbygden med högre skatter på avstånd.
            Blir detta verklighet står Sveriges företagssektor inför mycket
            allvarliga problem. Effekten av politiken kommer omedelbart. Neddragningarna
            av antalet anställda kommer som ett brev på posten. Det raserar
            i sin tur skatteintäkterna för kommuner och landsting, våra välfärdsproducenter.
            Statens kostnader kommer att öka snabbt för att ta hand om de
            anställda som friställs, och höjda bidrag kommer att bli ytterligare
            en effekt. Landet, som i dag kan stoltsera med EU:s bästa sysselsättningsgrad,
            kommer att rutscha utför i tabellverket.
          </note>
          <note>
            Ju fler tangenter man slår ned samtidigt på ett piano desto mer
            låter det. Det låter inte vackert, men det låter. När vi nu har
            lyssnat till Socialdemokraternas, Miljöpartiets och Vänsterpartiets
            politiska pianospel inser vi att det inte finns några fler lediga
            tangenter att slå ned.
          </note>
          <note>
            Herr talman! Vänsterpartiet har en märklig politik i praktiken.
            Att den inte hänger ihop med retoriken är uppenbar. Mantrat att
            vinster ska förbjudas i välfärden är inget annat än slut på allas
            möjligheter att välja skola, förskola, hemtjänstutförare och vårdcentral.
            Får Vänsterpartiet bestämma omyndigförklaras svenska folket den
            15 september 2014. Vem vet bättre vilken skola dina barn ska välja
            än Ulla Andersson? Vem vet bättre vilken vårdcentral du ska välja
            än Jonas Sjöstedt? Vem vet bättre än Vänsterpartiet vem som ska
            komma hem till oss och utföra hemtjänsten när behoven uppstår?
          </note>
          <note>
            Vi har något unikt i Sverige. En gemensamt finansierad välfärd
            som vi ska vara rädda om. Men den ska inte vara enfaldig. Vi ska
            ha tydliga ramar och regelverk för vår välfärd, men den ska naturligtvis
            utgå från den enskildes preferenser. När välfärden hela tiden
            utvecklas utifrån den enskildes, barnens eller familjens önskemål
            och behov får vi en bättre välfärd. Vi får en välfärd som sätter
            människan i centrum, inte systemet.
          </note>
          <note>
            Vänsterpartiets agenda handlar bara om att åter monopolisera
            hela vår välfärd, som om inga misstag och fel begås när kommunen
            eller landstinget står för utförandet. Vänsterpartiet skriver
            i sin valplattform att närhetsprincipen åter ska gälla för barnen
            i skolan. Skolan närmast din bostad är det som gäller, punkt.
            Här blottas tydligt vad som kommer att ske om Vänsterpartiet får
            bestämma. Då är friskolor i vårt land snart ett minne blott.
          </note>
          <note>
            Till sist funderar man vem som tänkt till vid Vänsterpartiets
            kansli. Vinster i välfärden ska förbjudas men inte i allt annat
            som kommuner och landsting handlar upp. Där görs ju de verkligt
            stora vinsterna – i byggbolag, it, kontorsinredningar, matinköp,
            taxi och färdtjänst, resor och hotell, läkemedel, sjukvårdsutrustning,
            ja vi kan räkna upp hur mycket som helst. Det som skiljer dessa
            välfärdstjänster åt är att det finns typiskt kvinnliga branscher
            och det finns sådana som är typiskt manliga. Man vill även förbjuda
            RUT-avdragen, det som också gynnar kvinnligt företagande.
          </note>
          <note>
            Vad föreslår då Vänsterpartiet? Jo, att vi ytterligare ska gynna
            den redan manliga branschen med skattepengar. Ja, du hör rätt,
            med skattepengar. De vill att 11 miljarder per år ska gå till
            subventioner inom byggsektorn, pengar som oavkortat skulle gå
            till vinster i byggbolagen. Hur tänkte man vid Vänsterpartiets
            kansli? Man gynnar typiskt manliga branscher och missgynnar typiskt
            kvinnliga.
          </note>
          <note>
            Herr talman! Vi står inför en sällan skådad omsvängning av svensk
            politik. De partier som nu hoppas på regeringsmakten kommer att
            höja skatter på allt som rör sig för att just minska rörligheten.
            De kommer att dra undan valmöjligheterna för vanligt folk och
            bromsa in den kvalitetsutveckling som ideligen pågår inom välfärdssektorn.
            Självklart finns det problem att ta itu med för att förbättra
            och förstärka, men det går inte utan välfärdsresursernas skapare,
            nämligen företagen. Tar inte väljarna hänsyn till det kommer bara
            nedskärningar att fördelas efter valet den 14 september.
          </note>
          <note>
            Denna vänsteragenda kan förhindras att genomföras. Alliansen
            har visat att det går att förena en mer dynamisk ekonomi med lyckad
            bekämpning av fattigdomen. Det går att förena gemensamt finansierad
            välfärd med ökat utrymme för den enskilde, för familjen och för
            den i behov av hemtjänst att göra egna val. Det går att öka skatteintäkterna
            till välfärden samtidigt som skattetrycket sänks i vårt land.
            Det har bevisligen fungerat i lågkonjunktur, och det kommer att
            fungera än bättre i högkonjunktur. Det går att öka solidariteten
            i vårt land utan statlig styrning. Införandet av gåvoavdrag är
            ett exempel på det.
          </note>
          <note>
            Nu satsar vi ytterligare på skolan, vi satsar ytterligare på
            sjukvården och vi minskar sjuklönekostnaderna för företagen. Det
            kan vi i Alliansen göra eftersom vi för en politik som skapar
            bra förutsättningar. Fler företag och fler sysselsatta ger mer
            välfärd.
          </note>
          <note>
            Med dessa ord önskar jag alla en trevlig sommar, och om väljarna
            så vill ses vi till hösten igen.
          </note>
          <note type="speaker">
            Anf. 45 ULLA ANDERSSON (V) replik:
          </note>
          <note>
            Herr talman! Ja, Anders Sellström, åtta av tio svenskar är lika
            verklighetsfrånvända som Vänsterpartiet. Åtta av tio svenskar
            tycker inte att man ska leka affär med välfärden, tycker inte
            att vi ska ha stora, privata vinstuttag.
          </note>
          <note>
            Vi i Sverige är unika, visst är vi det. Det är bara vi som tillsammans
            med Chile tillåter stora, privata vinstuttag i skolan, men Chile
            kommer nu att lämna det systemet eftersom de inte tycker att det
            är rimligt. Vi har till och med gått längre än USA. Det är bara
            här som riskkapitalisterna fritt kan härja runt i välfärden.
          </note>
          <note>
            Jag tänkte tala om äldreomsorgen, för den ligger mig varmt om
            hjärtat. Jag har själv jobbat i den en gång i tiden, och jag har
            ägnat många dagar under senare år på att praktisera i äldreomsorgen.
            Under er tid vid makten, Anders Sellström, har det blivit 5 000
            färre platser på äldreboenden i Sverige. Under den tid som ni
            regerat har det blivit 200 000 fler 65-plussare och 8 000 fler
            80-plussare. Däremot är det väsentligt många färre anställda i
            äldreomsorgen – samtidigt som ni tillåter stora, privata vinstuttag.
          </note>
          <note>
            Under er tid vid makten har vi kunnat se att de anställda i äldreomsorgen
            får springa väldigt mycket snabbare, stressa varje dag och lämna
            många äldre ensamma under alltför lång tid. Det är delade turer,
            visstidsanställningar och låga löner. Så ser arbetsvillkoren ut.
            Många äldre är glada och nöjda med att få hemtjänst, men samtidigt
            säger många av dem: Om de ändå slapp stressa så mycket. Om det
            ändå fanns tid!
          </note>
          <note>
            Vänsterpartiets förslag bygger på att de pengar vi betalar i
            skatt ska gå till bättre arbetsvillkor och fler anställda inom
            äldreomsorgen. Det är ett vägval vi har gjort. Vi har prioriterat
            det framför stora skattesänkningar för dem som redan har det gott
            ställt.
          </note>
          <note type="speaker">
            Anf. 46 ANDERS SELLSTRÖM (KD) replik:
          </note>
          <note>
            Herr talman! Hela tiden måste vi jobba med att förbättra välfärden.
            Där finns ingen skillnad. Det görs misstag lite här och där, och
            hela tiden måste vi göra uppföljningar för att förbättra den.
            Därför har vi infört uppföljningssystem och kvalitetssystem. Vi
            har infört nya myndigheter som ska inspektera vård och omsorg
            för att synliggöra de här sakerna. Vi har gjort det lättare för
            personal att anmäla missförhållanden. Vi för en sådan politik.
            Vi inte är rädda för att lyfta fram problemen, för vi vill komma
            åt dem och göra någonting åt dem. Men vi gör det med fler utförare
            och fler möjligheter för den enskilde att själv påverka vem som
            ska komma hem och utföra hemtjänsten, vilken skola man ska ha
            sitt barn i eller vilken vårdcentral man ska gå till. Det är här
            det skiljer sig i politik.
          </note>
          <note>
            Ulla Andersson talar om vinsterna som finns hos vissa andra utförare.
            De måste finnas. Man kan inte gå i förlust om man ska bedriva
            verksamhet inom välfärden. Det är ingen som vill gå till företag
            som gör förluster. Man vill inte gå till en vårdcentral eller
            en tandläkarmottagning som gör förlust, utan till någon som har
            koll på kvaliteten och utförandet.
          </note>
          <note>
            Men anta nu att det Ulla Andersson säger stämmer och att de här
            vinsterna skulle kunna användas i välfärden. Varför levererar
            då inte kommunsektorn och landstingssektorn, som är den absolut
            övervägande utföraren av våra välfärdstjänster, inte betydligt
            högre kvalitet än de alternativa utförarna? Det skulle vara svaret
            på din fråga. Det finns inget sådant när man mäter. De som brukar
            de här tjänsterna är mycket nöjda, och nöjdhetsgraden har ökat
            i mätningarna. Den personal som arbetar hos alternativa utförare
            är mer nöjd än den som jobbar inom den offentliga sektorn. Hur
            kan det komma sig, Ulla Andersson?
          </note>
          <note type="speaker">
            Anf. 47 ULLA ANDERSSON (V) replik:
          </note>
          <note>
            Herr talman! Vad gäller mätningarna är det sex av sju äldre som
            inte kan fylla i enkäterna. Det vet Anders Sellström lika väl
            som jag.
          </note>
          <note>
            Men är det ett misstag, Anders Sellström, att det är färre anställda
            i dag i äldreomsorgen men fler äldre? Är det ett misstag, Anders
            Sellström, att det är färre boendeplatser i dag än vad det var
            2006, när ni tillträdde? Är det ett misstag att det är tre gånger
            högre avkastning på eget insatt kapital i den privatiserade äldreomsorgen
            än i banksektorn?
          </note>
          <note>
            Vet du, Anders Sellström, jag har aldrig mött en äldre person
            som sagt sig vilja välja mellan en massa olika vinstdrivande bolag.
            Däremot har jag mött väldigt många äldre som sagt att de vill
            ha inflytande över den omsorg de är i behov av. De vill kunna
            påverka vem som kommer. De vill att personalen ska ha tid och
            slippa stressa. Det är det man är intresserad av. Och det är det
            vi föreslår i vår modell – en verklig valfrihet.
          </note>
          <note>
            De privata aktörer som är väldigt intresserade av god kvalitet,
            av den äldres omsorg, av mormors hemtjänst, de kan vara kvar.
            Men de får inte plocka ut privata vinster, utan alla pengar ska
            gå till mormors hemtjänst. Det är inget problem för dem som är
            där av genuint intresse. Men för dem som är där för att sko sig
            själva kommer det att bli problem, och då kommer de nog att försvinna
            därifrån. I stället kommer vi att kunna få 9 miljarder mer som
            går till välfärden, för det är så mycket som görs i privata vinster
            i dag. Vi vill i stället se fler anställda i äldreomsorgen, bättre
            arbetsvillkor och högre löner. Det ger god kvalitet. Med fler
            anställda kan mormors omsorg bli så mycket bättre.
          </note>
          <note>
            Och vet du vad, Anders? En av de saker som har gjort mest ont
            i mig under den här tiden är när jag varit hemma hos äldre och
            de har hållit mig i armen och sagt: Snälla, kan ni inte ha lite
            tid att stanna kvar?
          </note>
          <note type="speaker">
            Anf. 48 ANDERS SELLSTRÖM (KD) replik:
          </note>
          <note>
            Herr talman! Den som har behov ska få dem tillgodosedda. Det
            är en självklarhet. Det ska kommunerna och landstingen se till.
            Alla mätningar vi gör visar att det går bättre och bättre och
            att man lyckas bättre och bättre med detta. Sedan finns det alltid
            särskilda delar som man måste fundera kring. Hur kan vi lyfta
            det här ett snäpp till? Hur kan vi lyckas ännu bättre med att
            komma till rätta med de problem som Ulla Andersson talar om? Men
            vi har lyckats förändra den utveckling som skedde fram till 2006.
            I dag är det bättre. Det finns fler möjligheter att välja på,
            fler möjligheter för den enskilde att själv forma omsorgen efter
            det behov man har med hänsyn till sitt eget förhållande och sin
            egen familj.
          </note>
          <note>
            Men vad jag samtidigt funderar kring är att Ulla Andersson aldrig
            nämner den enorma utveckling som sker inom exempelvis sjukvården.
            Vi har nu teknik som gör att jag inte behöver ligga på sjukhuset
            när jag blivit opererad. Jag kan åka hem samma dag. Det behövs
            inte samma antal vårdplatser, för tekniken utvecklas hela tiden.
            Är det så att Ulla Andersson vill gå tillbaka till någon form
            av gammalt system, där vi inte ska vara lika duktiga på att operera
            eller lika skickliga på att se till att människor kan få vara
            hemma och inte uppta vårdplatser på sjukhusen? Är det så du vill
            ha det, Ulla Andersson? Eller är det så att du vill minska på
            hemtjänsten för att vi ska ha fler människor i särskilda boenden?
            Är det den utvecklingen du vill ha?
          </note>
          <note>
            Vi jobbar hela tiden för att höja kvaliteten. De som vill stanna
            hemma ska ha större möjlighet att göra det genom mer hemtjänstinsatser.
            Det ska finnas större möjligheter att påverka vem som kommer hem
            till en. Vi ska minska antalet personer som kan behöva komma hem
            och ta hand om en människa. Det är så vi jobbar inom Alliansen.
            Sedan finns det alltid problem som måste åtgärdas på vissa ställen.
            Det vet du lika väl som jag. Det är inte riksdagen som bestämmer
            om detta, utan det är alla 290 kommuner som har det ansvaret,
            Ulla Andersson.
          </note>
          <note type="speaker">
            Anf. 49 Finansminister ANDERS BORG (M):
          </note>
          <note>
            Herr talman! Vi förutsåg i vårpropositionen en långsam återhämtning
            i världsekonomin. Det är också det vi nu ser realiseras. Det har
            tillstött en makroekonomisk osäkerhet genom den konflikt vi ser
            i Ukraina och den osäkerhet som uppstått om det politiska systemet
            i Ryssland. Detta slår igenom på svensk ekonomi via Finland. Vi
            ser ett USA som återhämtar sig, men de senaste nyheterna tyder
            på att återhämtningen är trög. I eurozonen är osäkerheten stor.
          </note>
          <note>
            I denna besvärliga internationella miljö står Sverige starkt.
            Vi har klarat krisen i bättre skick än de allra flesta andra länder.
            Vi fick förra veckan statistik från Eurostat som visade att sysselsättningsgraden
            i Sverige nu är den högsta bland alla de europeiska länderna och
            att den ökat sedan 2006 från 78 till 79 procent; under perioden
            före 2006 stod den still trots stark tillväxt. Framför allt i
            gruppen äldre har det skett en mycket stark ökning, från 69 till
            73 procent. Vi ligger nära nog 20 procent över det europeiska
            genomsnittet i sysselsättningsgrad.
          </note>
          <note>
            Reallönerna har ökat kraftigt, med 20 procent. Det har gett en
            ökning av konsumtionen med nära 15 procent. Investeringsnivån
            i svensk ekonomi är 10 procent högre än vad den var 2006. De offentliga
            finanserna är starkare än i andra länder. Vi har i genomsnitt
            från 2006 och från 2010 haft de starkaste offentliga finanserna
            av alla Europas länder. Vi har en skuld som minskat. Vi har klarat
            sammanhållningen. I Sverige har inte de ekonomiska skillnaderna
            ökat. Vi har en Gini-koefficient som är på ungefär samma nivå
            som när vi tillträdde 2006. Den ökning av inkomstspridningen som
            vi upplevt i Sverige skedde till 70–90 procent under perioden
            före 2006. Andelen som lever med låg materiell standard har minskat
            i Sverige och är nu tillsammans med Luxemburgs den lägsta i Europa.
            Andelen socialbidragstagare bland hushållen har avtagit sedan
            2006.
          </note>
          <note>
            Vi har alltså klarat utvecklingen bättre än andra – med högre
            tillväxt, bättre reallöner, starkare konsumtion, högre investeringar,
            starkare offentliga finanser och en bättre utveckling för dem
            som har det sämst i samhället. Det här beror på att regeringen
            fört en väldigt konsekvent politik. Ansvar har varit vårt ledord.
            Vi har tagit ansvar för svensk ekonomi. Vi har tagit ansvar för
            de offentliga finanserna. Vi har tagit ansvar för att genomföra
            långsiktigt nödvändiga reformer. Vi har också använt jobben som
            utgångspunkt och styråra. Aldrig tidigare har en regering tagit
            så många beslut för att gå mot full sysselsättning som under denna
            period. Med jobbskatteavdrag, med nystartsjobb och sänkta arbetsgivaravgifter,
            med bättre fungerande arbetsmarknadspolitik och med breda förbättringar
            av företagsklimatet har vi lagt grunden för en högre sysselsättning
            i svensk ekonomi. Det är vi naturligtvis stolta över.
          </note>
          <note>
            Vi har också förstärkt utvecklingen mot ett kunskapssamhälle,
            och vi har satt åtgärder för att värna sammanhållningen främst.
          </note>
          <note>
            Det här är alliansregeringens utgångspunkter, det här är vad
            vi har åstadkommit under de senaste åtta åren och det här är vad
            vi vill fortsätta att göra under de kommande fyra åren.
          </note>
          <note>
            Jag vill hävda att vi står inför ett mycket tydligt val i höstens
            riksdagsval. De fyra oppositionsvänsterpartierna som nu ställer
            upp i riksdagsvalet har tre tydliga huvudinriktningar. Vi ska
            arbeta mindre, vi ska exportera mindre och vi ska bygga mindre.
            Det är de tre utgångspunkter som vänsterpartierna tar.
          </note>
          <note>
            När de ska uppnå sin målsättning och sin inriktning om att människor
            ska arbeta mindre föreslår de åtgärder som också leder till det.
            De talar om att förkorta arbetstiden. Det kostar många miljarder
            för folkhushållet. De beräkningar som KI, riksdagens utredningstjänst
            och Finansdepartementet har gjort tyder på kostnader på mellan
            100 och 200 miljarder.
          </note>
          <note>
            Vi ser också hur en av Europas största ekonomier prövade denna
            medicin för tio år sedan och därefter har stått och stampat när
            det gäller sysselsättningen.
          </note>
          <note>
            Vänsterpartierna är också inriktade på att underminera arbetslinjen.
            Det är logiskt utifrån ambitionen att det ska arbetas mindre i
            Sverige. Med höjda skatter för företagen, med höjda skatter för
            enskilda och utbyggda bidragssystem kommer arbetsmarknaden att
            försämras. Då kommer sysselsättningen att sjunka, och då kommer
            arbetslösheten att öka. Det är effekten som uppstår om drivkrafterna
            till arbete försvagas. Därtill kommer att vänsterpartierna konsekvent
            kommer att öka kostnaderna för att anställa. Man vill höja arbetsgivaravgifterna
            för unga, och man vill ta tillbaka sänkningen av restaurangmomsen.
          </note>
          <note>
            När denna politik läggs samman med arbetstidsförkortning, med
            nedmonterad arbetslinje och med höjda kostnader för företagen
            ser vi att huvudinriktningen kommer att bli färre som arbetar
            i Sverige och att de arbetar mindre. Det är en politik som kommer
            att få konsekvenser för samhället.
          </note>
          <note>
            På samma sätt är det med vänsterpartiernas politik för att minska
            exporten. Den är konsekvent utformad. Man höjer kostnaderna för
            att producera i Sverige. Genom att snabbavveckla kärnkraften,
            genom att lägga på särskilda skatter på vår elproduktion och genom
            att lägga på lastbilsskatt och andra skatter på företagen höjs
            kostnadsnivån i Sverige. När man samtidigt återreglerar ekonomin
            är det väl alldeles uppenbart att konkurrenskraften för svenska
            företag kommer att försvagas. Exporten kommer att minska. De viktiga
            exportjobben, inte minst för oss som bor utanför storstadsområdena,
            kommer att bli färre.
          </note>
          <note>
            Lika tydlig är vänsterpartiernas inriktning att det ska byggas
            mindre i Sverige. Där kan man se att ett av de viktiga förslag
            som finns för att stoppa byggandet är att få stopp på Förbifarten.
            Ett av de största infrastrukturprojekten som nu genomförs i svensk
            ekonomi vill vänsterpartierna stoppa. De vill inte ha någon östlig
            förbindelse, och de vill återreglera byggsektorn.
          </note>
          <note>
            Vi förstår alla vad det skulle innebära. Det kommer att finnas
            mindre mark tillgänglig för att bygga. Planprocesserna kommer
            att bli längre. De krav som ställs på byggnationerna kommer att
            göra dem dyrare. Det kommer helt enkelt att byggas mindre i Sverige.
          </note>
          <note>
            Det här är den politik som vänsterpartierna står för. Det är
            färre som ska arbeta. Det ska byggas mindre. Det ska exporteras
            mindre. Det är en politik som leder mot nolltillväxt. På det sättet
            får man ändå ge Miljöpartiet elogen att de uttalar vänsterpartiernas
            underliggande mål: nolltillväxt.
          </note>
          <note>
            Låt mig ge fyra exempel på vad detta betyder för svensk ekonomi.
            Låt oss börja med reallönerna.
          </note>
          <note>
            Hur kommer svenska folkets inkomster att utvecklas om vi får
            en arbetsmarknad där färre arbetar, där produktiviteten sjunker
            därför att vi pressar tillbaka industrin med höjda energikostnader
            och där det blir en minskad effektivitet därför att vi lägger
            på stora kostnader på transportsektorn? Det är uppenbart att den
            politiken kommer att leda till en sämre reallöneutveckling. Den
            kommer att leda till att det finns ett minskat utrymme i löneförhandlingarna
            och att man måste pressa tillbaka kostnaderna genom att minska
            antalet anställda.
          </note>
          <note>
            Låt oss titta på pensionärerna. I Sverige har vi ett pensionssystem
            som bygger på indexering. Vad händer med pensionerna i en ekonomi
            med nolltillväxt? Det är alldeles uppenbart vad som händer. Då
            sjunker pensionerna. Det är så vårt pensionssystem är utformat.
            Blir det nolltillväxt och noll i inkomstindexökning kommer indexeringen
            av vårt inkomstpensionssystem att visa på sjunkande pensioner.
            Därtill kommer naturligtvis pensionärernas standard att urholkas
            av alla dessa kostnadshöjningar. Det är de som ska betala för
            höjda bensinskatter, höjda lastbilsskatter, höjda kärnkraftsskatter
            och alla de andra skatter som vänsterpartierna vill införa om
            de skulle vinna regeringsmakten.
          </note>
          <note>
            Låt oss titta på kommunerna. Kommunerna är en stor sektor i Sverige.
            Den är i huvudsak finansierad med inkomstskatter i form av kommunalskatten.
            Vad händer vid en arbetstidsförkortning till 35 eller 30 timmar?
            Vi vet att kostnaden ligger på mellan 100 och 200 miljarder kronor
            i termer av minskade skatteintäkter. Det betyder naturligtvis
            en kraftig sänkning av skatteintäkterna i kommunsektorn. Samma
            sak blir det med nolltillväxt. Då är det självklart att det inte
            finns något växande underlag för skatteinkomster i kommunsektorn.
          </note>
          <note>
            Låt oss också titta på vad politiken för att minska byggandet,
            för att minska antalet som arbetar och för att minska exporten
            skulle få för konsekvenser för de offentliga finanserna. Det är
            alldeles uppenbart att förkortad arbetstid, en politik som får
            stopp på byggandet genom återregleringar, och en politik som försämrar
            vår konkurrenskraft, skulle leda till en kraftig försämring av
            offentliga finanser. Det skulle i sin tur göra att vi står nakna
            vid nästa lågkonjunktur.
          </note>
          <note>
            Här har vi skiljelinjerna i svensk ekonomisk politik. Vi har
            en allians som står för att det ska löna sig att arbeta, som vill
            att vi tar ansvar för offentliga finanser, som prioriterar kunskap
            och som prioriterar sammanhållning. Mot det har vi fyra vänsterpartier
            som gemensamt söker regeringsmakten för att föra en politik som
            leder till att färre arbetar, att vi exporterar mindre och att
            vi bygger mindre. Det är en politik, herr talman, som tyvärr skulle
            leda till att Sveriges förutsättningar att värna vår plats i en
            allt tuffare konkurrens i världsekonomin skulle försämras.
          </note>
          <note>
            Det är därför valet om 80 dagar är så viktigt. Det är ett vägval
            för svensk ekonomi. Ska vi hålla fast vid ansvar, eller ska vi
            ta risker med svensk ekonomi? Ska vi hålla fast vid att det ska
            löna sig att arbeta, eller ska människor lämna arbetsmarknaden?
            Ska vi bygga för framtiden, eller ska vi stoppa byggen? Vilken
            politik ska vi ha? Det är det val väljarna måste göra om 80 dagar.
            Jag anser att det självklara alternativet är en fortsatt alliansregering
            efter höstens val, herr talman!
          </note>
          <note type="speaker">
            Anf. 50 SVEN-OLOF SÄLLSTRÖM (SD) replik:
          </note>
          <note>
            Herr talman! Vi har en påtagligt nöjd finansminister i hans kanske
            sista budgetdebatt. Det här är med all säkerhet min sista debatt
            i finansutskottet. Oavsett hur det går i valet kommer jag att
            gå till andra uppgifter. Förmodligen är det också finansministerns
            sista budgetdebatt – i alla fall som det ser ut nu. Det återstår
            att se. Vi får se hur det går i valet.
          </note>
          <note>
            Jag tänkte drista mig till att göra något slags bokslut och se
            hur det ligger till.
          </note>
          <note>
            Är finansministern nöjd med att budgetunderskottet som han lämnar
            efter sig är det enskilt största sedan överskottsmålet infördes?
            Bedömningar görs att skatterna måste höjas med 120 miljarder den
            närmaste budgetperioden för att nå fram till överskottsmålet.
          </note>
          <note>
            Är finansministern nöjd med att vi har gått från katastrofala
            siffror på 2,9 vårdplatser per tusen invånare ned till 2,6 per
            tusen invånare? Det är lägst bland jämförbara länder inom OECD.
          </note>
          <note>
            Är finansministern nöjd med en skola i förfall? Vi tappar inom
            naturvetenskap, matematik och andra viktiga ämnen, till exempel
            läsförståelse. Det brinner i en svensk skola om dagen. Det är
            också världsrekord.
          </note>
          <note>
            Är finansministern nöjd med att arbetslösheten har ökat generellt
            för långtidsarbetslösa, ungdomar och utrikes födda?
          </note>
          <note>
            Är finansministern nöjd med utanförskapet, otryggheten och att
            man har lyckats överbelasta välfärden och slå den i spillror,
            att det inte finns inflationstäckning ens fram till 2025 för försvaret,
            även om man påstår att det görs en satsning, att man har slagit
            sönder a-kassan, att svenska bönder inte längre kan konkurrera
            i Europa och att svenska åkerier är en näring i förfall som snart
            inte existerar?
          </note>
          <note>
            Är finansministern nöjd? Sover finansministern gott på nätterna?
          </note>
          <note type="speaker">
            Anf. 51 Finansminister ANDERS BORG (M) replik:
          </note>
          <note>
            Herr talman! Jag sover mycket gott nätterna. Tillväxten har varit
            högre än i alla andra jämförbara EU-länder under de här åren.
            Vi har haft de minsta underskotten och de starkaste offentliga
            finanserna, och vi har minskat skulden som enda land i EU. Vi
            har ett kraftigt ökat invånarantal genom både ökade födelsetal
            och att människor har kommit till Sverige. Det tycker jag naturligtvis
            är väldigt bra.
          </note>
          <note>
            Vi bygger ett starkare land om vi blir fler i Sverige som vill
            arbeta och bidra. Det är därför vi nu har råd med världens bästa
            äldreomsorg, som OECD visade för en kort tid sedan. Vi har större
            personaltäthet per tusen gamla än till och med Norge. Det är därför
            vi har kunnat tillföra resurser för att förbättra skolan under
            de här åren så att vi nu har mer undervisningstid i matematik,
            fler karriärlärare med bättre löner än tidigare och fler nationella
            prov som gör att man kan kontrollera vad ungdomarna har lärt sig
            i skolan.
          </note>
          <note>
            Det är tack vare att det är fler i Sverige som arbetar och att
            det kommer fler till Sverige som vill arbeta. Det är naturligtvis
            väldigt positivt för svensk ekonomi.
          </note>
          <note type="speaker">
            Anf. 52 SVEN-OLOF SÄLLSTRÖM (SD) replik:
          </note>
          <note>
            Herr talman! Jag tror att finansministern förstår att det inte
            ligger till så. Jag tror också att finansministern förstår att
            jag förstår att finansministern vet att det inte ligger till så.
          </note>
          <note>
            Det finansministern har gjort tillsammans med Reinfeldt och andra
            regeringskolleger är att man har fört upp en politik som skapades
            i ungdomligt oförstånd, där man kan jämföra Försäkringskassan
            med Satan och vill slå sönder den svenska generella och gemensamt
            finansierade välfärden, från ungdomligt oförstånd till regeringspolitik
            ett par decennier senare. Det är det vi ser effekterna av nu.
          </note>
          <note>
            Finansministerns eftermäle kommer inte att vara positivt. Det
            kommer att vara just den sönderslagna välfärd där man inför framtiden
            har överbelastat välfärden och där trygghetssystemen inte kommer
            att hålla, där a-kassan kommer att rämna, där sjukvården inte
            kommer att hålla och där människor i framtiden som möjligtvis
            röstar på finansministerns parti kan gömma sig i gated communities,
            som kan köpa dyra bostadsrätter i Stockholms innerstad eller gömma
            sig i dyra villaområden. Men alla andra kan inte det. De kan inte
            köpa sin egen privata sjukförsäkring som finansministerns allt
            krympande väljarskara även i framtiden kommer att kunna göra.
          </note>
          <note>
            Det är det samhälle finansministern lämnar efter sig. Det är
            det eftermälet finansministerns och den här regeringens politik
            kommer att få.
          </note>
          <note>
            Jag tycker inte att finansministern ska vara stolt. Jag tycker
            inte han ska sova gott om nätterna. Förmodligen kommer finansministern,
            om det inte går finansministerns väg i valet, att finna ett jobb
            på den internationella finansmarknaden; det är jag helt övertygad
            om. Finansministern kommer att klara sig, men den svenska befolkningen
            lider.
          </note>
          <note type="speaker">
            Anf. 53 Finansminister ANDERS BORG (M) replik:
          </note>
          <note>
            Herr talman! Jag vill upplysa Sven-Olof Sällström om att inget
            annat land i Europa har haft så stora reallöneökningar för vanliga
            människor som vi har haft i Sverige. Konsumtionen i Sverige har
            efter den värsta krisen sedan depressionen gått upp 15 procent,
            investeringarna upp 10 procent. Det är högre intäkter i kommuner
            och landsting än då vi tillträdde.
          </note>
          <note>
            Grundskillnaden mellan mig och Sven-Olof Sällström rör inte synen
            på välfärd. Den rör synen på invandring. Där har vi olika syn.
            Jag tycker att en stark nation som präglas av självsäkerhet och
            framtidstro ska ha fler invånare. Jag tycker alltså att vårt samhälle
            blir bättre om fler kommer hit, för det ökar mångfalden i vårt
            samhälle. I nästan alla kreativa miljöer i världsekonomin är det
            så. San Francisco och London präglas av att många människor från
            olika delar av världen är där för att arbeta och anstränga sig.
            Svensk kultur blir bättre när den har fler grunder att stå på.
          </note>
          <note>
            Där går skiljelinjen mellan mig och Sven-Olof Sällström. Jag
            tror på ett växande, självsäkert och framtidstroende Sverige med
            fler invånare som går in i en bättre tid genom att fler arbetar
            och anstränger sig. Sven-Olof Sällström har en mer pessimistisk
            syn på Sverige. Där är skiljelinjen.
          </note>
          <note>
            Jag vill tacka Sven-Olof Sällström för denna debatt.
          </note>
          <note type="speaker">
            Anf. 54 FREDRIK OLOVSSON (S) replik:
          </note>
          <note>
            Herr talman! Det råder ingen tvekan om att finansministern är
            väldigt nöjd med resultaten av sina åtta år i regeringen. Jag
            skulle nästan kunna säga självgod, om jag skulle vilja vara lite
            elak. Det är han trots att arbetslösheten har ökat, trots att
            skolresultaten har sjunkit, trots att andelen unga som får plugga
            vidare är mindre och trots att de stora överskott han ärvde är
            borta och har ersatts av stora underskott – 89 miljarder enligt
            ESV, 72 miljarder om finansministern får spå själv.
          </note>
          <note>
            Finansministern är så nöjd att han inte ens presenterar ett enda
            förslag om hur man ska komma till rätta med problemen. Inte ett
            enda förslag tog han upp i sitt anförande. Det enda som var viktigt
            var att om Anders Borg skulle få sitta kvar och inte göra någonting
            skulle allting lösa sig. Så är det inte på riktigt, och det vet
            vi allihop.
          </note>
          <note>
            Därför hittar han på vilken politik som vi socialdemokrater har
            och kommer att gå till val på. Det handlar om att fler ska jobba,
            om att vi ska ha den lägsta arbetslösheten i Europa och att vi
            ska investera i utbildning, byggande och infrastruktur. Det är
            det som är vår linje.
          </note>
          <note>
            Den stora grejen innan vårbudgeten lades fram var den krona-för-krona-finansieringsmodell
            som finansministern lanserade. Det är inte så konstigt. Pengarna
            är slut, och då är man tvungen att försöka framstå som offensiv
            genom att säga så. Men han håller sig inte till det. Förra veckan
            dumpade regeringen förslaget om kvotplikt, som skulle kosta en
            halv miljard. Man har meddelat att det blir lägre elskatt på serverhallar.
            Hur ska det finansieras? Det har inte meddelats.
          </note>
          <note>
            Den sänkta bolagsskatten visar sig vara rena luftprognoser när
            det gäller finansieringsdelen, och räntesnurrorna är rena luftfinansieringar.
            Det blir allt högre arbetslöshet, enligt prognoser. Hur ska det
            betalas? Dessutom: Hur ska det stora budgethålet i järnvägsunderhållet
            betalas krona för krona?
          </note>
          <note type="speaker">
            Anf. 55 Finansminister ANDERS BORG (M) replik:
          </note>
          <note>
            Herr talman! Fredrik Olovssons bekymmer är att hans egna fallande
            opinionssiffror stampar runt 30 procent. Han måste alltså samarbeta
            med Feministiskt initiativ, Vänsterpartiet och Miljöpartiet för
            att kunna få fram den majoritetsregering han eftersträvar. Vi
            vet hur förslagen då ser ut.
          </note>
          <note>
            Då ska det bli en kraftig arbetstidsförkortning, något som socialdemokratiska
            utredningar har visat kostar mellan 100 och 200 miljarder kronor.
            Socialdemokraterna avvisade det därför det var ekonomiskt ansvarslöst.
          </note>
          <note>
            Då blir det den snabbavveckling av kärnkraften som de andra tre
            partierna eftersträvar, liksom Socialdemokraternas partikongress.
          </note>
          <note>
            Då är vi i sitsen att det handlar om en politik som leder till
            att färre jobbar. Socialdemokraternas bidrag till denna politik
            bidrar inte till fler arbeten. Vi talar om en massiv utbyggnad
            av fas 3, en åtgärdsgaranti där unga människor ska gå från Amsåtgärd
            till Amsåtgärd för att sedan skickas ut från arbetsmarknaden på
            det sätt som man gjorde på 90-talet. Det är Socialdemokraternas
            bidrag. Det leder inte heller till att fler jobbar.
          </note>
          <note>
            Det blir inte en ökad sysselsättning med en massiv utbyggnad
            av fas 3, Fredrik Olovsson. Det har inte fungerat tidigare, och
            det kommer inte att fungera nu med åtgärdsgarantier. Möjligtvis
            ger det fler jobb på Ams och Arbetsförmedlingen, men det ger inga
            fler jobb ute i företagen och i växande verksamheter.
          </note>
          <note>
            Fredrik Olovssons grundproblem är att Miljöpartiet säger nej
            till Förbifarten och vill återreglera byggmarknaden. Då blir det
            mindre byggande. Miljöpartiet, Vänsterpartiet och Feministiskt
            initiativ vill lägga en massiv skattebörda på företagen och stänga
            ned vår elproduktion. Då blir det mindre export. Alla fyra partier
            är överens om att människor ska arbeta mindre.
          </note>
          <note>
            Är det inte så, Fredrik Olovsson, att er politik handlar om att
            färre ska arbeta, att vi ska exportera mindre och att det ska
            byggas mindre? Det är det som kommer att bli den praktiska konsekvensen
            om ni får regeringsmakten om 80 dagar. Det stora hopp vi har är
            att folk inser detta och ser att det ska vara ansvar som är utgångspunkten.
          </note>
          <note type="speaker">
            Anf. 56 FREDRIK OLOVSSON (S) replik:
          </note>
          <note>
            Herr talman! Pengar räcker inte, och talartiden räcker inte till
            för finansministern. Han får använda av andras i stället.
          </note>
          <note>
            Vi har finansiering för våra reformer. Vi socialdemokrater är
            noga med det, sammanlagt 32 miljarder. Det är pengar som vi vill
            investera för fler jobb, bättre skola, bättre välfärd, byggande
            och infrastruktur. Skulle vi tycka att det behövs ytterligare
            satsningar fram till valet kommer vi naturligtvis att finansiera
            dessa också.
          </note>
          <note>
            Men vad Anders Borg vill göra under nästa mandatperiod vet vi
            inte mycket om, mer än att han vill höja snusskatt och införa
            några straffavgifter. Det är tydligen det som ska garantera välfärden
            framöver. Det är inte seriöst.
          </note>
          <note>
            Under de åtta år som Anders Borg har varit finansminister har
            han sänkt skatterna så mycket att det inte har räckt till, utan
            han behöver låna – skuldsätta Sverige – för att genomföra sin
            politik. Och nu lämnar han alltså notan till andra.
          </note>
          <note>
            Det enda han har att prata om i sin sista debatt, under de sista
            skälvande timmarna här i kammaren, är andras politik. Själv leder
            han ett regeringsalternativ som skrapar ihop kanske 30–35 procent
            av mandaten i kammaren, men han har ingen som helst idé om hur
            han ska kunna samarbeta med andra.
          </note>
          <note>
            Vi är ett brett samarbetsparti. Vi har under decennier visat
            att vi kan ta ansvar för detta land och göra det tillsammans med
            andra – tillsammans med Vänsterpartiet och Miljöpartiet när vi
            hade lägre arbetslöshet och högre tillväxt, tillsammans med Centerpartiet
            och Folkpartiet när det har varit nödvändigt.
          </note>
          <note>
            Så tycker jag att ett ansvarsfullt politiskt parti ska uppträda
            i en situation när ingen vet hur valresultatet blir. Det är faktiskt
            väljarna som bestämmer det och inte Anders Borg. Då ska man vara
            öppen för att samarbeta med andra, naturligtvis utifrån den utgångspunkt
            som man själv har: ökad rättvisa, fler i jobb och bättre välfärd.
          </note>
          <note>
            Vad vill egentligen finansministern mer än att bara fortsätta
            att regera och sänka skatter?
          </note>
          <note type="speaker">
            Anf. 57 Finansminister ANDERS BORG (M) replik:
          </note>
          <note>
            Herr talman! Socialdemokraternas bekymmer är alltså att offentliga
            finanser, sysselsättning, tillväxt, långtidsarbetslöshet och välfärd
            har utvecklats bättre i Sverige än i andra länder. Alla jämförelser
            visar att Sverige på varje punkt har klarat sig bättre än jämförbara
            länder. Det är Socialdemokraternas stora problem.
          </note>
          <note>
            Det blir väldigt tydligt när man lyssnar på Fredrik Olovsson
            vilken tomhet Socialdemokraterna uppvisar. Man är ett 30-procentsparti.
            Jag riktar ett antal allvarliga anklagelser mot Socialdemokraterna
            och vänsterpartierna om minskat antal människor i arbete, minskad
            export och minskat byggande. Inte på en enda punkt ger Fredrik
            Olovsson ett besked. Vi får inte veta om Förbifarten ska byggas.
            Vi får inte veta om kärnkraften ska snabbavvecklas. Vi får inte
            veta om lastbilsskatten ska komma.
          </note>
          <note>
            Jag förstår varför det är så här. Det är svårare än för Stefan
            Löfven i intervjuerna, för här sitter nämligen Miljöpartiet och
            Vänsterpartiet precis framför.
          </note>
          <note>
            Vi vet vad Stefan Löfven alltid säger. Ska ni stoppa Förbifarten?
            Nej, den ska byggas! Hur ska ni göra med kärnkraften? Den ska
            vara kvar! Han lämnar alltid beskedet att han avfärdar de andra
            framtida samarbetspartierna. De får aldrig genomslag för någonting,
            för 30-procentspartiet Socialdemokraterna ska bestämma allting.
            Men så kommer det ju inte att fungera.
          </note>
          <note>
            Det är därför Fredrik Olovsson har sitt grundbekymmer. Målet
            för de andra partierna är att färre ska arbeta. Er egen politik
            kommer ju att leda till det. Målet för de andra partierna är att
            stoppa byggandet. Målet för de andra partierna är att minska exporten.
          </note>
          <note>
            Då har Socialdemokraterna inga svar, för effekten är så uppenbar:
            Det blir mindre reallöneutrymme, mindre pengar till kommunerna
            och sämre pensioner om man röstar för vänsterpartiernas ansvarslösa
            ekonomiska politik, herr talman.
          </note>
          <note type="speaker">
            Anf. 58 ULLA ANDERSSON (V) replik:
          </note>
          <note>
            Herr talman! När man lyssnar på replikskiftet mellan Sven-Olof
            Sällström och Anders Borg kan man inte tro att Sverigedemokraterna
            har stött regeringen i nio fall av tio i denna kammare.
          </note>
          <note>
            Jag kan också säga att jag hade väldigt svårt att tro att någon
            skulle kunna slå Göran Perssons självgodhet i valet 2006. Men
            jag tror att du har lyckats, Anders Borg.
          </note>
          <note>
            Jag tänkte prata om välfärdstjänsterna.
          </note>
          <note>
            Välfärdstjänsterna är helt avgörande för oss kvinnor. De är helt
            avgörande för hur våra liv ska utvecklas, för vår trygghet och
            för vår frihet. Välfärdstjänsterna är det som binder oss samman
            i detta land och skapar helt avgörande förutsättningar för hur
            vi kan leva jämlika liv.
          </note>
          <note>
            När de inte funkar, när kvaliteten inte är tillräckligt bra eller
            när det är stora besparingar är det vi kvinnor som får utföra
            arbetet på obetald fritid eller springa fortare på jobbet, stressa
            mer och bli mer sjukskrivna.
          </note>
          <note>
            Under din tid, Anders Borg, har vi fått större barngrupper i
            förskolan. Barngrupper med 20 barn eller fler har ökat med 50
            procent. På fritis går det numera 40 barn per grupp – det är över
            20 barn per pedagog. Antalet anställda i äldreomsorgen har minskat
            kraftigt, med över 12 000. 15 av 21 landsting planerar för neddragning
            av vårdplatser på grund av brist på personal. Kvinnor får vända
            i dörren på förlossningen och åka någon annanstans.
          </note>
          <note>
            Om vi hade haft samma personaltäthet i välfärden i dag som 2006
            hade det varit 33 000 fler anställda. Det är konsekvenserna av
            den politik ni har valt att föra. Ni har lagt 27 gånger mer på
            skattesänkningar än vad ni har lagt på välfärden. 140 miljarder
            har gått till skattesänkningar medan 5 miljarder har lagts på
            välfärden. I den senaste budgeten lade ni till exempel 250 gånger
            mer på skattesänkningar än på nya förslag till sjukvården och
            70 gånger mer på skattesänkningar än nya pengar till äldreomsorgen.
          </note>
          <note type="speaker">
            Anf. 59 Finansminister ANDERS BORG (M) replik:
          </note>
          <note>
            Herr talman! Bekymret för Ulla Andersson och Vänstern är att
            vänsterpolitik alltid leder till större orättvisor. Varför är
            det så?
          </note>
          <note>
            När vi tittar på inkomstspridningen i Sverige med Gini-koefficienten,
            när vi tittar på förmögenhetskoncentrationen och när vi tittar
            på toppinkomsternas andel ser vi att de ökade i rekordfart under
            de år Vänsterpartiet, Socialdemokraterna och Miljöpartiet styrde
            Sverige.
          </note>
          <note>
            Varför var det på det sättet? Varför ledde Vänsterpartiets politik
            till att toppinkomsterna drog i väg, att förmögenhetskoncentrationen
            ökade och att Gini-koefficienten drog upp snabbare än i kanske
            något annat industriland?
          </note>
          <note>
            Ja, det finns en förklaring till det. Det är att man misslyckades
            med sysselsättningen och arbetsmarknadspolitiken. Trots att det
            var år när Sverige hade hög tillväxt ökade arbetslösheten. Trots
            att vi hade hög tillväxt ökade inte sysselsättningsgraden. Trots
            att vi hade hög tillväxt ökade utanförskapet. Ni tryckte ut människor
            i förtidspension, sjukskrivning och arbetslöshet. Det var det
            som var resultatet av vänsterpolitiken.
          </note>
          <note>
            Och där ser vi hur detta hänger ihop. Varför ökade förmögenhetskoncentrationen,
            varför steg toppinkomsterna så mycket och varför ökade inkomstspridningen
            så mycket? Jo, det berodde på att man tryckte ut människor från
            svensk ekonomi. Samtidigt ville man hålla uppe tillväxten med
            näringslivsvänliga åtgärder. Då tog man bort arvs- och gåvoskatten,
            då borrade man hål i 3:12-reglerna och då skapade man särskilda
            undantag för miljardärer.
          </note>
          <note>
            Man tryckte ut människor med svag ställning på arbetsmarknaden
            i bidragssystem, och man borrade hål i skattesystemet för att
            underlätta för de allra rikaste. Det var ju det som var den politik
            som Ulla Andersson, Göran Persson och Bosse Ringholm förde. Det
            var det som var kärnan i politiken, och det var därför klyftorna
            ökade.
          </note>
          <note type="speaker">
            Anf. 60 ULLA ANDERSSON (V) replik:
          </note>
          <note>
            Herr talman! Jag konstaterar att Anders Borg inte med ett enda
            ord har sagt vad han själv vill göra. Han svarar över huvud taget
            inte på mina frågor.
          </note>
          <note>
            Under din tid har personaltätheten i välfärden minskat. Det är
            färre anställda som arbetar i äldreomsorgen i dag. Det är större
            barngrupper i förskolan, det är större barngrupper på fritis och
            antalet platser på äldreboenden har minskat samtidigt som antalet
            äldre har blivit större. Kvinnor blir sjuka men får inte ens sjukskriva
            sig för att du har förstört sjukförsäkringen.
          </note>
          <note>
            Vill du någonting över huvud taget mer än att sänka skatten?
            Ärligt talat tror inte jag det, och det är därför du står här
            och pratar om det som hände för åtta år sedan med en helt annan
            beskrivning än hur det var.
          </note>
          <note>
            Under din tid har inkomstskillnaderna mellan kvinnor och män
            ökat med 50 procent, Anders Borg. Ökningen av den relativa fattigdomen
            har gått fem gånger snabbare. Vi kan hålla på så här hur länge
            som helst. Men det är faktiskt så att ojämlikheten breder ut sig,
            att vi sjunker i jämlikhetsligan och att antalet anställda i välfärden
            har minskat kraftigt.
          </note>
          <note>
            Enligt Konjunkturinstitutet behöver vi ungefär 120 miljarder
            i välfärden för att klara dagens kvalitet och klara överskottsmålet.
            Du tror att höjd skatt på snus ska vara räddningen på det. Det
            är att blunda för verkligheten totalt.
          </note>
          <note>
            Men det är ju så: När du inte får prata om sänkta skatter har
            inte du någon politik. Sänkta skatter är i din värld lösningen
            på allt. Det är lösningen på arbetslösheten, på ökade inkomstskillnader
            mellan kvinnor och män, på landsbygdens framtid, på kulturpolitiken
            och allt.
          </note>
          <note>
            Och nu kan du helt plötsligt inte säga att du vill sänka skatten,
            för du vet att det inte är det svenska folket efterfrågar. Svenska
            folket vill ha fler i arbete, ökad jämlikhet och en bättre välfärd
            med fler anställda. Det får de med Vänsterpartiets politik. Vi
            vill ha solidaritet och omtanke i stället för girighet.
          </note>
          <note type="speaker">
            Anf. 61 Finansminister ANDERS BORG (M) replik:
          </note>
          <note>
            Herr talman! Under den här regeringen har vi alltså fått fler
            anställda i den skattefinansierade välfärden. Vi har alltså höjt
            inkomsterna för vanliga människor mer än i andra länder. Vi har
            kunnat investera i skola, äldreomsorg och sjukvård.
          </note>
          <note>
            Men nu vill jag komma tillbaka till huvudfrågan: Varför leder
            alltid vänsterpolitik till ökade orättvisor? Vi vet ju att det
            är på det sättet.
          </note>
          <note>
            Låt oss bara konstatera vad som hänt under de här åren. Finanspolitiska
            rådet säger att trots den värsta krisen sedan depressionen har
            inkomstskillnaderna inte ökat. Vi har alltså en mindre andel hushåll
            med socialbidrag i dag än vi hade, och vi har Europas lägsta andel
            hushåll med låg materiell standard.
          </note>
          <note>
            Men hur var det under vänsteråren? Är det så svårt att acceptera?
            Det är bara att ta fram Gini-koefficienten. Den ökade från 0,23
            till 0,30 under vänsteråren. Förmögenhetskoncentrationen tilltog
            kraftigt. Samtidigt såg vi att toppinkomsterna ökade kraftigt.
            Av hela ökningen av toppinkomsterna ligger mellan 80 och 90 under
            vänsteråren – 80–90 procent under Ulla Anderssons politik.
          </note>
          <note>
            Kan man inte erkänna hur det var? Man borrade hål i förmögenhetsskatten
            så att miljardärerna undantogs. Man hade en godtycklig förmögenhetsskatt
            som slog mot vanliga pensionärer men som de allra rikaste undvek.
            Man tog själv bort arvs- och gåvoskatten – det var explicit Vänsterpartiets
            val. Göran Persson har klargjort att han lät Lars Ohly välja mellan
            förmögenhetsskatten och arvs- och gåvoskatten. Då valde Lars Ohly
            och Ulla Andersson att ta bort arvs- och gåvoskatten eftersom
            de ansåg att det var mest prioriterat.
          </note>
          <note>
            Sedan trycker man ut människor från arbetsmarknaden. Man tar
            bort arvs- och gåvoskatten, borrar hål i förmögenhetsskatten och
            trycker ut människor från arbetsmarknaden. Man trycker ut människor
            från arbetsmarknaden och trycker in människor i åtgärdsprogram.
            Hur kan det leda till något annat än ökade skillnader?
          </note>
          <note>
            Det är därför en vänsterpolitik med Miljöpartiet, Feministiskt
            initiativ och Socialdemokraterna skulle leda till ökade ekonomiska
            orättvisor. Det vore väl bättre om Ulla Andersson för en gångs
            skull erkände att det är det som är resultatet av vänsterpolitik.
          </note>
          <note type="speaker">
            Anf. 62 PER BOLUND (MP) replik:
          </note>
          <note>
            Herr talman! När det inte går så bra med ens egna politiska argument
            och när man inte lyckas bemöta motståndarnas argument och få opinionen
            med sig, då kan man alltid hitta på argument som man kan försöka
            bemöta och slåss mot väderkvarnar i stället. Det är det som Anders
            Borg ägnar sig åt under sina minuter i talarstolen.
          </note>
          <note>
            Jag vill rätta några av de felaktigheter som Anders Borg sade
            när han var uppe i talarstolen.
          </note>
          <note>
            Till att börja med är Miljöpartiet varken ett högerparti eller
            ett vänsterparti, utan vi är ett grönt parti. Vi har samarbetat
            åt både höger och vänster runt om i landet och även med den borgerliga
            regeringen när det gäller arbetskraftsinvandring och migrationspolitik.
            Vi vill gärna fortsätta jobba över blockgränserna även i framtiden,
            så där kan Anders Borg vara lugn.
          </note>
          <note>
            När det gäller arbetstidsförkortning välkomnar jag Anders Borg
            att titta efter i vår budget vad det är för förslag vi driver
            där. Det handlar om en halv miljard per år för att ge kvinnor
            inom äldreomsorgen det som män inom industrin har haft länge,
            nämligen en möjlighet att gå ned i arbetstid om man så väljer.
            Varför tycker Anders Borg att det är så förkastligt att kvinnor
            ska ha samma möjligheter som män i industrin? Det handlar alltså
            om en halv miljard per år, inte om de hundratals miljarder som
            Anders Borg slänger sig med utan att ha något som helst belägg
            för de siffrorna. Det är också ett desperat försök att hantera
            opinionen.
          </note>
          <note>
            När det gäller ekonomisk utveckling och tillväxt, som Anders
            Borg hela tiden angriper oss för, handlar det om att vi vill ha
            bredare mått för hur man mäter ekonomisk utveckling vid sidan
            av bnp. Det är någonting som vi uppenbarligen delar med den sittande
            regeringen eftersom ni har gett ett direktiv till utredare att
            komma med nya mått för hur man kan mäta välstånd och välmående
            vid sidan av bnp.
          </note>
          <note>
            På alla de punkterna är alltså Anders Borg ute och cyklar. Jag
            förstår, Anders Borg, att du är desperat eftersom opinionsläget
            ser ut som det gör, inte minst nu efter EU-valet. Jag förstår
            att du griper efter halmstrån för att försöka vända opinionssiffrorna.
          </note>
          <note>
            Men snälla Anders Borg, kan du inte hålla dig till den konkreta
            politiken? Kan du inte titta på de förslag som vi faktiskt har
            i våra budgetar och sedan försöka bemöta dem i stället för att
            hitta på politik? Det känns inte seriöst av Sveriges finansminister.
          </note>
          <note type="speaker">
            Anf. 63 Finansminister ANDERS BORG (M) replik:
          </note>
          <note>
            Herr talman! På många sätt personifierar Per Bolund Miljöpartiets
            irrationella och vilseledande politik.
          </note>
          <note>
            Det är väl alldeles uppenbart att den är vänsterbaserad. Man
            vill göra en skattechock på hela energiskatteområdet, där man
            utöver Socialdemokraternas mycket omfattande skattehöjningar lägger
            skattehöjningsförslag på 16–17 miljarder. Det skulle slå massivt
            mot exportföretagen och mot alla som bor på landsbygden och är
            beroende av transporter.
          </note>
          <note>
            Miljöpartiet vill snabbavveckla kärnkraften. De expertbedömningar
            som finns av den politiken talar om elprishöjningar på 15–30 procent.
            Vem som helst kan väl räkna ut vad som händer med basindustrin
            om man lägger på elprishöjningar på 15–30 procent.
          </note>
          <note>
            När det gäller infrastrukturen säger Miljöpartiet nej till Förbifarten
            och Östlig förbindelse. Man avvisar infrastrukturinvesteringar
            på 25–30 miljarder helt lättvindigt. Miljardbelopp skulle vara
            förslösade på den politik som Miljöpartiet bedriver.
          </note>
          <note>
            Och man vill tillsammans med Vänsterpartiet och Feministiskt
            initiativ genomföra arbetstidsförkortning. Man vill alltså att
            människor ska arbeta mindre i det här landet. Det är en helt absurd
            politik. Kostnaden för detta har ju beräknats mycket noggrant
            av till exempel KI, och den landar på 120–200 miljarder kronor.
          </note>
          <note>
            Varför inte erkänna detta för svenska folket? Med Miljöpartiets
            nolltillväxt blir det fallande pensioner, sämre skatteintäkter
            till kommunerna och färre människor som arbetar.
          </note>
          <note>
            Var det någonting som var fel i det jag sade på de punkterna,
            alltså skattechocken, kärnkraften och infrastrukturen? Jag vore
            den förste att bli glad om Per Bolund kunde berätta att Miljöpartiet
            har frånträtt sin skattechock, är för en fortsatt kärnkraftsdrift
            och inte tänker sig att stoppa Förbifarten och Östlig förbindelse.
            Men det är kärnan i er politik. Varför låtsas? Ni är ett vänsterparti!
          </note>
          <note type="speaker">
            Anf. 64 PER BOLUND (MP) replik:
          </note>
          <note>
            Herr talman! Nej, Anders Borg, där kan jag också rätta dig i
            dina felaktiga slutsatser.
          </note>
          <note>
            Kärnan i vår politik är att modernisera Sverige, att bygga ett
            Sverige som går bort från beroendet av fossila bränslen och att
            effektivisera vår resursanvändning.
          </note>
          <note>
            De investeringar som vi föreslår går långt utöver det regeringen
            föreslår, till exempel när det gäller infrastrukturen – långt
            utöver det regeringen föreslår, totalt sett. Men det låtsas inte
            Anders Borg om, för det passar inte in i hans bild. Han vill lura
            väljarna och skrämmas med att det kommer att bli katastrof om
            inte Anders Borg får sitta kvar som finansminister, för det är
            tydligen det enda som skulle garantera en säker färd för Sverige
            framöver.
          </note>
          <note>
            Jag förstår, Anders Borg, att det finns en desperation i dina
            ögon. Jag förstår att du höjer rösten och gärna vill försöka skrämmas.
            Men jag tycker att vi av respekt för väljarna ska diskutera varandras
            sakpolitik och de konkreta åtgärder som vi föreslår.
          </note>
          <note>
            Jag har varit tydlig med vad det är vi föreslår. Vi föreslår
            en satsning på att kunna förkorta arbetstiden för dem som jobbar
            inom äldreomsorgen för att de ska ha en rimlig möjlighet att jobba
            ända fram till pensionen och inte slitas ut som de gör nu för
            tiden med regeringens politik.
          </note>
          <note>
            Miljöpartiet vill höja miljöskatter – grattis, Anders Borg, till
            att ha upptäckt det! Det har vi velat ända sedan vi bildades för
            30 år sedan, så det är nog ingen överraskning för någon – utom
            möjligtvis för Anders Borg.
          </note>
          <note>
            Jag är bekymrad över att finansministern inte talar om sin egen
            politik över huvud taget. Han ägnar sig bara åt att kritisera
            oppositionens politik. Det tycker inte jag är ansvarsfullt när
            man är finansminister och har ansvar för att leda landet framåt.
          </note>
          <note>
            Det är ett bekymmer att Anders Borgs prognoser för ekonomin skiljer
            sig väsentligt från prognoserna från de expertmyndigheter som
            tittar på samma frågor. Konjunkturinstitutet delar inte finansministerns
            bedömningar. Det vi ser nu är att finansministern drar till med
            optimistiska prognoser – sådana som han gjorde för ett år sedan
            och sedan var tvungen att gå tillbaka och rätta för att de inte
            stämde. Det var för att kunna ha en expansiv politik när det gäller
            att sänka skatterna. Det var det som var agendan då.
          </note>
          <note>
            Det här är antagligen, i alla fall som opinionen ser ut i dag,
            Anders Borgs sista debatt som finansminister. Jag vill ge Anders
            Borg en chans att avsluta med värdighet, att ägna sin sista replik
            åt att tala lite grann om sin egen politik.
          </note>
          <note>
            Vad är det för reformer ni föreslår? Vad är det ni vill ge för
            besked till väljarna i valet?
          </note>
          <note type="speaker">
            Anf. 65 Finansminister ANDERS BORG (M) replik:
          </note>
          <note>
            Herr talman! Jag måste säga att jag blir beklämd över den vilseledande
            och ansvarslösa hållning som Per Bolund har.
          </note>
          <note>
            Det är tre frågor som jag väcker. Det är alltså en skattechock
            mot vår exportindustri, mot landsbygden och mot transportsektorn,
            det är en snabbavveckling av kärnkraften och det är ett nej till
            Förbifarten och Östlig förbindelse, vilket stoppar viktig infrastruktur
            i Stockholmsregionen. Till på köpet vill man tillsammans med Vänsterpartiet
            och Feministiskt initiativ genomföra en kraftig arbetstidsförkortning.
          </note>
          <note>
            Det här är de förslag som Per Bolund har i sina riksdagsmotioner.
            Det är det man säger på Miljöpartiets partikongresser. Inte på
            en enda punkt kan han säga att det jag säger inte stämmer, utan
            det är naturligtvis så att det här är en politik som leder till
            nolltillväxt.
          </note>
          <note>
            Det är målet för Miljöpartiet: att skapa ett stagnerande samhälle
            som står still. Vi kan väl åtminstone vara eniga om vad det betyder
            för väljarna. Då sjunker pensionerna. På tio år handlar det om
            15 procents nedgång av pensionerna. Då får vi tiotals miljarder
            mindre till välfärden i kommunerna, och då får vi tusentals färre
            på arbetsmarknaden. Det är det som är kärnan i er nolltillväxtpolitik:
            att få stopp på Sverige och därigenom slå sönder den konkurrenskraft
            vi har.
          </note>
          <note>
            Det är en logisk politik. Hur ska man kunna minska exporten om
            man inte försämrar förutsättningarna för exportföretagen? Det
            är logiskt om det är som är ambitionen.
          </note>
          <note>
            Nej, Per Bolund står för en vilseledande, ansvarslös vänsterpolitik.
            Det vore ärligare och vettigare om han sade: Vi vill tillsammans
            med Feministiskt initiativ, Vänsterpartiet och Socialdemokraterna
            bilda en regering för att stoppa tillväxten i Sverige, för vi
            vill ha nolltillväxt.
          </note>
          <note>
            Det är den ärliga politiken som Per Bolund tror på.
          </note>
          <note type="speaker">
            Anf. 66 LEIF JAKOBSSON (S):
          </note>
          <note>
            Herr talman! Detta blir den sista skattedebatten och den sista
            debatten över huvud taget den här mandatperioden. Det kan bli
            ganska passande att det blir en skattedebatt, för det är ofta
            på detta område som de stora stridsfrågorna i kammaren har funnits.
            Vem minns inte höstens stora fajt när Alliansen kämpade med näbbar
            och klor för att försöka genomdriva ytterligare en skattesänkning,
            riktad till dem med de högsta inkomsterna?
          </note>
          <note>
            Den striden bidrog på ett pedagogiskt sätt till att svenska folket
            tydligt såg skillnaden. Man röstade ned socialdemokratiska förslag
            om att förbättra skolan och om fler lärare. Man röstade ned socialdemokratiska
            förslag om fler händer i vården och att stäkra sjukvården. I stället
            slogs Alliansens förkämpar för ytterligare en skattesänkning.
          </note>
          <note>
            Det är väl egentligen där vattendelaren i svensk politik står.
            Detta kommer att spela en viktig roll i valrörelsen.
          </note>
          <note>
            Jag tänkte använda tiden åt att se lite bakåt. Man ska ju också
            tala om framtiden, men när det gäller Alliansens politik har vi
            den här förmiddagen fått veta att det inte finns några som helst
            svar om vad man tänker sig framåt, utan man pratar bara bakåt.
            Låt oss alltså se vad som har hänt.
          </note>
          <note>
            När man har distans till de åtta alliansåren kommer nog domen
            över den förda ekonomiska politiken och skattepolitiken att bli
            hård. Man har gått från ett överskott på 65 miljarder till ett
            underskott på 90 miljarder samtidigt som man har höjt arbetslösheten
            från 6 till 8 procent och tredubblat långtidsarbetslösheten.
          </note>
          <note>
            Vad är det som har varit drivkraften? Det blir tydligt när man
            kan se det i backspegeln. Det är bara en enda paroll: Sänk skatterna!
            Det är bara detta som har varit drivkraften, fast på ett lite
            smartare sätt än när Bo Lundgren gick i väggen. Det har handlat
            om att hitta ett problem och sedan hitta på en skattesänkning
            som ska lösa problemet, och så klär man in skattesänkarpolitiken,
            undermineringen av vår gemensamma sektor, och kör vidare.
          </note>
          <note>
            Se bara på vad det handlar om: jobbskatteavdraget. Skattesänkningarna
            kläddes där i termer av att detta skulle vara en pedagogisk finess
            så att arbetslösa skulle ta sig i kragen och söka de jobb som
            inte finns. Vi vet alla vad resultatet blev. Efter det fjärde
            jobbskatteavdraget och när det femte skulle införas, när väl Sverigedemokraterna
            gav klartecken till Alliansen att införa det, var det inte jobb
            som det handlade om längre, utan det var konsumtionsstimulanser,
            där pensionärer och arbetslösa skulle hållas utanför.
          </note>
          <note>
            Detta med krogmomsen var kanske en skattesänkning som vissa väljargrupper
            tycker är bra, men den kläs i ord av jobbsatsningar. Här har vi
            fått väldigt klart för oss vad det handlar om och vad resultatet
            är. Lars Calmfors säger att det sannolikt inte har ökat den totala
            sysselsättningen, utan man tränger undan jobb i andra sektorer.
            Lars Jonung säger att det är ett branschstöd till en bransch som
            inte är i kris. Sänkningen kostar mycket i form av förlorade skatteintäkter.
          </note>
          <note>
            De sänkta ungdomsarbetsgivaravgifterna kläddes också i något
            slags sysselsättnings- och arbetsmarknadskläder. Där säger forskare
            vid IFAU: Det är väl den konventionella visdomen inom forskningen
            att den här typen av sänkningar är ett svagt instrument för att
            påverka sysselsättningen. Anders Forslund, professor vid Uppsala
            universitet och vid IFAU, säger att det är ungefär samma andel
            ungdomar som jobbar före och efter reformen. Det kan tydas på
            att de flesta av de jobb som vi ser efter halveringen av arbetsgivaravgiften
            skulle vi ha sett ändå.
          </note>
          <note>
            Så här kan man fortsätta med alla de expertgenomgångar av de
            förmenta jobbsatsningarna som har gjorts. De har varit ineffektiva,
            och i den mån de över huvud taget har bidragit med något har det
            varit fruktansvärt dyrt: 1,4 miljoner per jobb. Som Malmöbo kommer
            jag ihåg diskussionen om varvsstödet, som låg på ungefär samma
            nivå.
          </note>
          <note>
            Därtill kan vi sedan lägga sänkningen av bolagsskatten, som också
            skulle leda till jobb men i huvudsak har inneburit att de stora
            bankerna har fått kraftigt ökade vinster, men ingen sysselsättningsökning
            har skett i de storbolag som har fått del av den, tvärtom. Därutöver
            skulle den finansieras med intäkter från välfärdsbolagen som skulle
            börja betala skatt, men det kommer, har vi i skatteutskottet senast
            nu på morgonen fått klart för oss, inte att ske.
          </note>
          <note>
            Vad är då summan av alla dessa skattesänkningar som har klätts
            i ord av jobbsatsning? Resultatet är att Sverige har gått från
            6 till 8 procents arbetslöshet. 140 miljarder i skattesänkningar,
            som huvudsakligen har motiverats med att de skulle skapa arbeten,
            har betytt att vi har gått från 6 till 8 procents arbetslöshet.
            Långtidsarbetslösheten i Sverige har tredubblats.
          </note>
          <note>
            Då borde varenda sunt tänkande människa säga: Detta fungerar
            inte. Stopp och belägg, vi måste göra något annat! Men självklart
            var motivet inte från början att skapa jobb. Motivet var ju att
            sänka skatterna, den dröm Moderaterna har närt i så många årtionden.
            Nu fick man göra det klätt i andra ord. Det får man väl gratulera
            Moderaterna till. Jag måste säga att jag är väldigt konfunderad
            över hur Centern, Kristdemokraterna och Folkpartiet har kunnat
            medverka till denna politik.
          </note>
          <note>
            Det vi nu står inför är alltså en regering som har tömt ut sina
            resurser. Man presenterar ingenting för riksdagen om hur man ska
            lösa framtidens problem. Det vi vet är att den offentliga sektorn
            behöver ungefär 120 miljarder till de närmaste åren för att vi
            ska kunna bibehålla den välfärd vi har. Svaret är: Chockhöj snusskatten!
            Det är vad vi har hört och sett.
          </note>
          <note>
            Man är vid vägs ände, men ändå, när moderater samlas till stämma
            är det nya program med nya skattesänkningar på 30–40 miljarder,
            det sjätte jobbskatteavdraget och annat. Värnskatten – oj, vad
            ni i Folkpartiet har väntat på att få avskaffa den! Det säger
            sig självt att den här politiken bara kommer att leda till en
            sämre gemensam sektor och färre jobb.
          </note>
          <note>
            Vi socialdemokrater säger att det är stopp för skattesänkningar.
            Vi återtar en hel del av de ineffektiva sänkningar som har genomförts:
            krogmomsen, arbetsgivaravgiften och så vidare. Vi trappar av jobbskatteavdraget
            för dem som tjänar mest. Det finns flera andra intäktsförslag
            som tillsammans nu är 32 miljarder som vi ska använda för att
            satsa offensivt. Om de 32 miljarderna inte räcker är vi inte rädda
            för att höja fler skatter eller för andra intäktsförslag.
          </note>
          <note>
            A och O är att vi måste börja satsa på framtiden. Det handlar
            om att investera i våra barns utbildning, bygga bostäder, se till
            att forskningen utvecklas och stödja företagen i deras exportsatsningar.
            Det finns en lång rad åtgärder i det socialdemokratiska budgetförslaget
            som handlar om framtidstro och om att investera i framtiden, att
            investera för våra barn. Där kommer vi att vara väldigt tydliga.
          </note>
          <note>
            Vi kommer också att trappa upp kampen mot skattefusk och illojal
            konkurrens. En socialdemokratisk regering kommer väldigt snabbt
            att se till att F-skatten förändras på ett sådant sätt att man
            måste ha mer än en uppdragsgivare. I dag tvingas flygvärdinnor,
            kvinnor i hemtjänst och alla andra att bli ofrivilliga F-skattare.
            Det är en fullständigt oacceptabel utveckling.
          </note>
          <note>
            Vi kommer att se till att utländska företag får en plikt att
            anmäla till Skatteverket omedelbart om de ska operera på svensk
            mark. Vi skulle helst se att det blir ett krav på att man har
            en svensk F-skattsedel. Månadsrapportering kommer att införas.
            ROT-fusket kommer att sättas åt. Personalliggare kommer att införas.
            Och huvudentreprenörsansvaret kommer att lagstadgas. Detta kommer
            att ske väldigt snabbt för att vi ska få en sund konkurrens i
            vårt näringsliv och tryggare anställningar för de människor som
            arbetar.
          </note>
          <note>
            Det finns ett slitet uttryck som lyder: Vi lever i en globaliserad
            värld. Ja, det gör vi. Och är det någonting som verkligen är globaliserat
            är det skatteflykten. Här måste Sverige ta på sig ledartröjan
            på ett helt annat sätt. Regeringen har haft en laid-back-inställning
            under de här åren. När resten av världen faktiskt rustar för att
            ta kampen mot skatteparadisen och allt det andra har vi sett ett
            Sverige som inte alls finns med.
          </note>
          <note>
            Vi vill se ett Sverige som går i bräschen, inte sitter i sista
            vagnen i tåget. Det handlar bland annat om de skattepengar som
            används i välfärden, via privata riskkapitalbolag. Om de över
            huvud taget ska kunna få några vinster ska de skattas i Sverige
            och inte i skatteparadis.
          </note>
          <note>
            I inledningen var jag mycket kritisk mot den förda skattepolitiken.
            Det står jag verkligen för. Men, herr talman, så här i den sista
            debatten måste jag passa på att framföra mitt tack till utskottets
            ordförande Henrik von Sydow, som nu lämnar riksdagen. Han har
            på ett mycket professionellt sätt företrätt denna usla skattepolitik.
            Det ska han ha all heder av.
          </note>
          <note type="speaker">
            Anf. 67 ANDERS SELLSTRÖM (KD) replik:
          </note>
          <note>
            Herr talman! Nu har vi lyssnat på Leif Jakobsson, som har orerat
            om alla skattesänkningar sedan 2006. Man kunde nästan tro att
            man var på någon stand-up-föreställning i det här sammanhanget.
            I sin politik behåller han nämligen 90 procent av alla de skattesänkningar
            som han så våldsamt har stått och ondgjort sig över.
          </note>
          <note>
            Jag ska inte ta upp mer i det ämnet. Jag vet inte om Leif Jakobsson
            lyssnade till mitt anförande, där jag beskrev skillnaden mellan
            2006 och i dag. År 2006 hade vi högkonjunktur. Vi hade ett betydligt
            högre skattetryck. Vi hade nästan dubbelt så många i fattigdom
            som vi har i dag. Vi har alltså nästan halverat fattigdomen sedan
            2006, trots ditt orerande om de skattesänkningar som är gjorda,
            Leif Jakobsson.
          </note>
          <note>
            Jag skulle i stället vilja säga att det är tack vare de skattesänkningar
            som är gjorda. Tack vare den dynamik vi har i ekonomin i dag har
            vi i stort sett lyckats halvera fattigdomen i vårt land sedan
            2006. Vi är bäst. Vi har den lägsta fattigdomen i hela EU.
          </note>
          <note>
            Socialdemokraternas politik, åtminstone om man läser era statuter,
            går mycket ut på att man ska försöka minska fattigdomen. Men kan
            du, Leif Jakobsson, på ett enkelt och förnuftigt sätt förklara:
            Hur kan det vara så att Alliansens förda politik har lyckats halvera
            den fattigdom som du satt och administrerade 2006?
          </note>
          <note type="speaker">
            Anf. 68 LEIF JAKOBSSON (S) replik:
          </note>
          <note>
            Herr talman! Jag tycker att det viktigaste att hålla i minnet,
            Anders Sellström, när man jämför 2006 och i dag är att arbetslösheten
            var 6 procent 2006 och att den är 8 procent i dag. Det är den
            riktigt stora skillnaden. Så är det efter 140 miljarder av skattesänkningar,
            som påstods skulle minska arbetslösheten.
          </note>
          <note>
            Ja, jag har lyssnat på debatten här under förmiddagen. Det är
            inte bara Anders Sellström, utan flera borgerliga ledamöter, som
            har talat om vilket himmelrike Sverige har blivit under de här
            åtta åren. Det är nästan så att Nordkorea rodnar. Jämlikheten
            har ökat och klyftorna har minskat och så vidare.
          </note>
          <note>
            Jag skulle nästan kunna städsla någon av er i vår valrörelse.
            Om ni tänker använda det där siffertricksandet och använda statistiken
            på det där sättet och prata till väljarna på det sättet kommer
            ni att verka för att det blir en annan regering. Människor känner
            nämligen inte igen sig i det ni säger. Det är alldeles uppenbart.
          </note>
          <note>
            Vi ser det runt omkring oss. Människor oroar sig över de ökade
            klyftorna. Människor tycker att det är fruktansvärt jobbigt att
            till exempel barn inte klarar sin utbildning. Skolresultaten sjunker
            år för år. Alla förstår att om man satsar mer på skolan och ger
            bättre förutsättningar för skolan kommer barnen i mycket större
            utsträckning att klara sig. Men i stället har ni sänkt skatterna
            och konsumerat upp detta, och så får nästa generation klara sig
            själv.
          </note>
          <note>
            Är det någonting som lägger grunden för fattigdom är det en skola
            som inte fungerar, och det är vad ni har åstadkommit.
          </note>
          <note type="speaker">
            Anf. 69 ANDERS SELLSTRÖM (KD) replik:
          </note>
          <note>
            Herr talman! Leif Jakobsson verkar ha oerhört svårt att ta ordet
            fattigdom i sin mun. Det är oerhört jobbigt att erkänna och tycka
            att det är bra att vi nästan har halverat fattigdomen sedan 2006
            i vårt land. Det är ju det vi är ute efter. Vi har en politik
            för att bekämpa fattigdom, inte rikedom, som Leif Jakobsson verkar
            lägga allt krut på.
          </note>
          <note>
            Är det inte detta som är viktigt i socialdemokratisk politik:
            att bekämpa och minska fattigdomen?
          </note>
          <note>
            Det är självklart att vi inte är nöjda med att 1,3 procent av
            Sveriges medborgare fortfarande lever i fattigdom, men vi har
            lyckats halvera fattigdomen sedan 2006. Är det jobbigt, Leif Jakobsson?
            Är det jobbigt för Socialdemokraterna att ta in fakta och att
            inte hänvisa till siffertricksande?
          </note>
          <note>
            Det här är sant, Leif Jakobsson. Vi har lyckats minska fattigdomen
            – vi har nästan halverat den – sedan 2006. Kan inte socialdemokrater
            och Leif Jakobsson erkänna detta? Jag undrar om de kan säga: Ja,
            med den förda ekonomiska politiken har man faktiskt lyckats med
            att minska fattigdomen i vårt land.
          </note>
          <note>
            Självklart har vi mer att göra. Vi vill få bort all fattigdom.
            Det är det som är målet. Man lyckades inte med socialdemokratisk
            politik, men vi har med allianspolitik lyckats närma oss det målet.
            Är det så svårt att ta de orden i sin mun? Jag undrar om man kan
            säga: Tack, Alliansen! Ni är med och hjälper till att nå ett mål
            som vi socialdemokrater många gånger kämpar för och använder i
            vår retorik när vi jobbar med politik. Är det så svårt, Leif Jakobsson?
          </note>
          <note type="speaker">
            Anf. 70 LEIF JAKOBSSON (S) replik:
          </note>
          <note>
            Herr talman! Jag tycker att Anders Sellström ska åka runt och
            berätta för landets arbetslösa att de har fått det väldigt mycket
            bättre när det i själva verket är så att ytterst få arbetslösa
            har en arbetslöshetsförsäkring som duger. Den är bland de sämsta
            vi har i hela västvärlden och i OECD-världen.
          </note>
          <note>
            Jag som har mycket att göra med Danmark kan också säga att det
            danskarna är mest rädda för när de jobbar i Sverige är att de
            ska behöva råka ut för nödhjälpen, som de kallar den svenska a-kassan.
          </note>
          <note>
            Människor har blivit utförsäkrade ur sjukförsäkringen. Arbetslösa
            och sjuka tvingas gå till socialtjänsten, vända ut och in på sina
            liv, sälja sina hus och bilar, dra upp ungarna med rötterna, flytta
            till ett annat område, byta skola och allt det där.
          </note>
          <note>
            Ja, åk omkring och påstå att fattigdomen har minskat i Sverige,
            Anders Sellström!
          </note>
          <note>
            Jag sade i mitt inledningsanförande att det är något som är fullständigt
            obegripligt för mig. Moderater har drivit igenom sin våta dröm
            om stora skattesänkningar. Men ni kristdemokrater, som ändå någonstans
            har stått för anständighet och värdighet när det har gällt att
            ta hand om människor som behöver stöd och solidaritet, har medverkat
            till det. Det kommer inte att hjälpa er i den här valrörelsen.
          </note>
          <note type="speaker">
            Anf. 71 CARL B HAMILTON (FP) replik:
          </note>
          <note>
            Herr talman! Skälet till att vi stöder den här politiken är precis
            det som Anders Sellström sade – att vi har nått en lägre fattigdomsnivå.
            Det är inte så att vi reser runt och träffar olika personer, utan
            det är Statistiska centralbyråns insamlare som konstaterar detta.
            Och det finns andra mått på fördelningspolitiken som – möjligen
            överraskande – visar att den har varit väldigt framgångsrik under
            de här åren.
          </note>
          <note>
            Jag begärde egentligen ordet för att jag tycker att Leif Jakobsson
            och Socialdemokraterna ägnar sig åt hyckleri i fråga om skattepolitiken.
          </note>
          <note>
            Alliansen beslutade om det första jobbskatteavdraget 2006. Då
            var Socialdemokraterna förbittrade. Vi beslutade om det andra
            jobbskatteavdraget 2007. Socialdemokraterna accepterade då det
            första men var förbittrade över det andra. Vi beslutade om det
            tredje jobbskatteavdraget 2008. Socialdemokraterna accepterade
            då det första och det andra men var förbittrade över det tredje.
            Vi beslutade om det fjärde jobbskatteavdraget 2009. Socialdemokraterna
            accepterade då det första, det andra och det tredje men var förbittrade
            över det fjärde. Vi beslutade om ett femte jobbskatteavdrag. Då
            accepterade Socialdemokraterna det första, det andra, det tredje,
            det fjärde och det femte.
          </note>
          <note>
            Varje gång Socialdemokraterna haft denna fråga uppe har de sagt
            nej, nej, nej ända tills de har sagt ja, ställt sig bakom det
            och haft med det i sina budgetalternativ.
          </note>
          <note>
            Jag tycker att det är mycket viktigt att understryka att ni i
            själva verket står bakom en mycket stor del av Alliansens skattepolitik
            med lägre skatter. Ni har inte försökt ändra på detta i era budgetalternativ
            allteftersom tiden har gått.
          </note>
          <note type="speaker">
            Anf. 72 LEIF JAKOBSSON (S) replik:
          </note>
          <note>
            Herr talman! Jag önskar verkligen Carl B Hamilton lycka till
            med att i valrörelsen berätta för svenska folket att deras stora
            upplevelse och känsla av att klyftorna har ökat och skillnaderna
            blivit större i vårt land är fel därför att SCB har annan statistik.
            Good luck, säger jag bara.
          </note>
          <note>
            Vi har inte accepterat några jobbskatteavdrag, Carl B Hamilton.
            Vi är fortfarande förbittrade över jobbskatteavdrag ett till fem.
            Vi kommer att hantera det på följande sätt: Det som utmärker jobbskatteavdraget
            jämfört med en vanlig skattesänkning, som en socialdemokratisk
            regering kanske hade genomfört efter 2006, är att jobbskatteavdraget
            bara gick till vissa. Det gick inte till pensionärerna, det gick
            inte till sjuka, det gick inte till arbetslösa och det gick inte
            till föräldralediga.
          </note>
          <note>
            Det kommer vi bit för bit att rätta till. Därutöver tycker vi
            att det är orimligt att ge skattesänkningar till människor som
            tjänar så bra som du och jag, Carl B Hamilton. Därför trappar
            vi ned jobbskatteavdraget för dem som tjänar mest. Och när det
            inte finns någon skillnad kvar är vi tillbaka till det vi ska
            ha i vårt land: en skattetabell. Då finns det inget jobbskatteavdrag.
            Men det blir lägre inkomstskatt – det kommer vi att jobba med.
          </note>
          <note>
            Som jag sade tidigare kommer vi att redovisa vad vi behöver för
            de framtidsinvesteringar vi vill göra. Vi har redovisat 32 miljarder.
            Det kan komma att bli mer, och då kommer vi att redovisa det.
          </note>
          <note type="speaker">
            Anf. 73 CARL B HAMILTON (FP) replik:
          </note>
          <note>
            Herr talman! Den här regeringen har sänkt skatten för pensionärer
            med sammanlagt ungefär 16 miljarder kronor – 16 miljarder. På
            den tiden då Socialdemokraterna styrde landet sänktes aldrig skatten
            särskilt för pensionärer, men det har den gjort under alliansregeringen.
          </note>
          <note>
            I det första steg ni nu talar om rör det sig, om jag minns rätt,
            om 1 ½ miljard, Leif Jakobsson. De skattesänkningar för pensionärer
            som Alliansen har genomfört har en helt annan storleksordning
            än de som ni talar om.
          </note>
          <note>
            Det sista steget i ert skatteprogram för pensionärer villkoras
            dessutom av att ni når målet att ha EU:s lägsta arbetslöshet.
            Jag tror inte att er politik kommer att leda till det. Ni har
            Österrike som ett föregångsland, men den politik som lett till
            EU:s lägsta arbetslöshet i Österrike avvisar ni i Sverige.
          </note>
          <note>
            Ni är inte för lärlingsutbildningar. Ni är inte för att man som
            ungdom inte nödvändigtvis måste ha en gymnasieutbildning som leder
            till högskolebehörighet. Ni är inte för att man har lärlingslöner
            som är låga och ingångslöner för unga på arbetsmarknaden. Den
            politik som ni för, diskuterar och företräder är en helt annan
            än den som har lett till EU:s lägsta arbetslöshet i Österrike.
          </note>
          <note>
            Ni kommer aldrig att nå det målet. Om ni har det upplägget kommer
            pensionärerna aldrig att få den likabehandling som ni eftersträvar.
          </note>
          <note type="speaker">
            Anf. 74 LEIF JAKOBSSON (S) replik:
          </note>
          <note>
            Herr talman! Det här är ganska intressant. Carl B Hamilton säger
            att skatterna inte sänktes särskilt eller speciellt för pensionärer
            under den socialdemokratiska regeringstiden. Nej, det är klart
            – vi hade ju inte skapat en klyfta. När vi sänkte skatterna gjorde
            vi det för alla. Det fanns ingen klyfta att jobba med då, för
            vi hade en skattetabell. Det är rättvist och rimligt för vårt
            land.
          </note>
          <note>
            De borgerligas omsorg om socialdemokratiska sysselsättnings-
            och arbetslöshetsmål är alltid hjärtskärande. Vi har gjort det
            förr. Vi gick från 8 till 4 procents arbetslöshet. Vi tog oss
            dit, och vi kommer att göra det igen. Carl B Hamilton oroar sig
            och tror att vi inte kommer att klara av det.
          </note>
          <note>
            Finns det inte något krav på att man ska redovisa en egen politik
            för hur man ska komma till rätta med sysselsättningen om man representerar
            en majoritet som har styrt i åtta år, som har gått från 6 till
            8 procents arbetslöshet och som har tredubblat långtidsarbetslösheten?
            Men det handlar bara om vår politik. Vi är dock glada att den
            står i centrum, för den kommer att fungera väldigt mycket bättre
            än den som har förts under de här tre åren.
          </note>
          <note>
            Jag vill passa på att tacka Carl B Hamilton för de många trevliga
            replikskiften vi har haft under de här åren.
          </note>
          <note type="speaker">
            Anf. 75 HENRIK VON SYDOW (M):
          </note>
          <note>
            Herr talman! Jag vill gärna börja i ett annat tonläge än det
            som präglade Leif Jakobssons anförande. Jag vill tacka alla, både
            utskottets ledamöter och kansliet, för ett mycket bra arbete tillsammans.
          </note>
          <note>
            Jag uppskattar Leif Jakobsson mycket som vice ordförande, men
            han behöver fortsatt träna på hur hans retorik och hans egen politik
            går ihop. Hans anförande präglades av ett utfall mot de skattereformer
            som har genomförts. Samtidigt accepterar Socialdemokraterna 90
            procent av dessa skattereformer.
          </note>
          <note>
            Det är möjligen ett uttryck för en vänsterradikalisering inom
            socialdemokratin. Det är uppenbart att det inte finns någon idé
            som utmanar mer än den enkla idén att vanligt folk ska få behålla
            mer i plånboken efter skatt. Det finns ingen idé som gör de olika
            vänsterparterna i denna kammare mer upprörda.
          </note>
          <note>
            I övrigt tycker jag att det är en mycket spännande tid vi nu
            går till mötes. Det är valår och slutspurt. Skattepolitiken är
            en central del där, för den finansierar de utställda löftena och
            tydliggör och konkretiserar alternativen för väljarna.
          </note>
          <note>
            Skattepolitiken berör som vi vet hushållen. Det är kostnader
            som når rakt in i vardagen och verkligheten. Det når varje familj.
            Jag tror att alla i skatteutskottet har en respekt för att skatter
            och skattelagstiftning är väldigt starka styrmedel, ibland till
            och med starkare än vi kan tro.
          </note>
          <note>
            Vi har vid flera tillfällen pratat om hur väl fungerande skattesystem
            är avgörande för ett väl fungerande ekonomiskt system och ett
            finansiellt system. Jag behöver inte nämna länderna i södra Europa
            för att vi ska bli påminda om det. Att vi har rättvisa skatter
            som öppnar för fler jobb och ökad sysselsättning spelar en avgörande
            roll för vår konkurrenskraft.
          </note>
          <note>
            Därtill är skattesystemets effektivitet, dess förtroende och
            legitimitet och människors lojalitet avgörande för hållbara offentliga
            finanser. Totalt uppgår våra skatteintäkter, vår skatteuppbörd,
            för att finansiera offentlig sektor till över 1 600 miljarder.
            Skatteintäkterna, skatteuppbörden, bedöms öka med 3 procent i
            år och med 5 procent per år mellan 2015 och 2017. Det är, rensat
            från inflation, 70 miljarder mer i jämförelse med 2006. Med fler
            skattebetalare och med fler i arbete ökar skatteintäkterna, ökar
            skatteuppbörden.
          </note>
          <note>
            Vi vet att det inte bara är skatteintäkterna som ökar, utan det
            gör också svenska folkets vilja att göra rätt för sig. Drivkrafterna
            att betala skatt på rätt sätt ökar. Utskottet har vid flera tillfällen
            noterat undersökningar från Skatteverket som visar på markanta
            attitydförändringar hos svenska folket, där acceptansen för skattefusk,
            skatteflykt och skattebrottslighet minskar samtidigt som skattemoralen,
            viljan att göra rätt för sig, ökar hos svenska folket.
          </note>
          <note>
            Andelen svenskar som tycker illa om vårt skattesystem minskar
            från 42 procent till 22 procent. På ungefär samma sätt ökar andelen
            som uppskattar och tycker bra om vårt skattesystem, om man jämför
            2006 med 2012. Och – hör och häpna – den myndighet som svenska
            folket gillar allra mest är den fiskala myndigheten – det är Skatteverket.
            Skatteuppbörden ökar, och skattemoralen ökar också.
          </note>
          <note>
            Det som trängs tillbaka och minskar är den svarta ekonomin. Det
            är förstås svårt att mäta, men tydliga indikationer just från
            Skatteverket visar på att den svarta ekonomin sammantaget är på
            väg att minska.
          </note>
          <note>
            Det hänger i hyggligt stor utsträckning samman med flera politiska
            reformer: RUT- och ROT-avdragen, som inte bara har skapat sysselsättning
            utan också har stärkt vårt skattesystem, avskaffandet av förmögenhetsskatten,
            krav på kassaregister, krav på personalliggare, informationsutbytesavtal
            med skatteparadis, tilltäppta hål med begränsningar av möjligheten
            till ränteavdrag, kampen mot skattefusk och skatteflykt och också
            i detta sammanhang kontinuerligt ökade anslag till Skatteverkets
            kontroller. Det spelar roll för den mycket positiva utvecklingen,
            de starka trender som vi ser kopplade till svenska skattesystemet.
          </note>
          <note>
            Vi får ofta beröm av andra som bedömer den svenska ekonomin för
            att vi i ordnad form har genomfört skattereformer utan stora underskott
            i statens finanser tillsammans med stora resursförstärkningar
            till välfärdens kärna, samtidigt som vi har bland Europas starkaste
            statsfinanser och – inte minst – den svenska statsskulden har
            minskat under en mycket tuff period. Sverige kommer starkare ur
            krisen än vad vi var när vi gick in i den.
          </note>
          <note>
            Centralt i detta har varit investeringar i drivkrafter för arbete,
            som har bidragit till att sysselsättningen har ökat med omkring
            en kvarts miljon nya jobb. Vi har nu haft en lång period av låg
            inflation och låga räntor. Tillsammans med lägre inkomstskatter
            har det medfört att Sverige nu har en växande – inte krympande,
            som i många andra länder – medelklass. Vi har stigande reallöner
            i Sverige. Vi har sett historiska förstärkningar av vanligt folks
            inkomster. Breda LO-grupper har i praktiken fått en månadslön
            extra per år. Det har under tuffa år bidragit till att hålla uppe
            efterfrågan i vår ekonomi.
          </note>
          <note>
            De nyckelord, ledord, som har styrt skattepolitiken är sysselsättning,
            sammanhållning, konkurrenskraft, tillväxt, förtroende och legitimitet.
            Till detta ska nu också adderas skyddsvallar, vägen tillbaka till
            överskott. Vi blir ofta påminda om att det nya normala i den ekonomiska
            utvecklingen är kriserna, som återkommer. Vi ska möta nästa kris
            med överskott. För att göra det krävs det att vi säkrar finansieringen
            av den offentliga sektorn. Det föreslås också skattehöjningar,
            men inte på ett sätt som gör det mindre lönsamt att arbeta eller
            dyrare att anställa människor.
          </note>
          <note>
            Det finns skäl att välkomna en debatt om skattepolitiken, om
            skattepolitikens inriktning. Mot Alliansens fyra partier står
            en alltmer vänstertung opposition, som vill göra det som ser ut
            som ett klassiskt vänsterupplägg för att vinna valet: uppträda
            med stor retorik och ge sken av att lova allt till alla, samtidigt
            som det inte finns någon gemensam finansiering av förslagen. Det
            finns heller inga gemensamma förberedelser av förslagen.
          </note>
          <note>
            Vänner! Jag tror att vi har provkört detta i Europa. Vi har sett
            det. Det är vänsterregeringar som går mot svåra utmaningar, som
            går mot kriser, underskott och löftesbrott. Vi ser det i Danmark,
            som Leif Jakobsson följer så nära, och vi ser det också i Frankrike.
            I Sverige ser vi nu en vänster där flankerna växer.
          </note>
          <note>
            Om detta vill jag gärna åka runt och prata i valrörelsen, klargöra
            de förslag på ökade kostnader som läggs fram på riksdagens bord.
            Jag tycker att skatteutskottets yttrande är en utmärkt sammanställning
            över detta.
          </note>
          <note>
            Socialdemokraterna vill öka kostnaderna för att arbeta och för
            att driva företag med omkring 30 miljarder. Kostnaden för att
            anställa unga ska öka. Momsen och kostnaden för delar av tjänstesektorn
            ska höjas. Det folkligt förankrade och uppskattade RUT-avdraget
            ska halveras – taket ska halveras – samtidigt som marginalskatterna
            på arbete ska upp till över 60 procent. OECD-områdets kanske högsta
            marginalskatter ska bli ännu högre. Det påminner en hel del om
            Frankrike, Hollandes skattehöjningar och vilka effekter de fått
            för den franska ekonomin.
          </note>
          <note>
            Socialdemokraterna vill regera tillsammans med Vänsterpartiet
            och Miljöpartiet och möjligen också Feministiskt initiativ. Det
            betyder att till de 30 miljarder i kostnadsökningar för hushållen
            som Socialdemokraterna föreslår ska Miljöpartiets skattehöjningar
            läggas. Det handlar om – det är viktigt att tala om hela Sverige,
            utanför de stora städerna – höjda bensinskatter. Det handlar om
            lastbilsskatter. Det handlar om flygskatter som slår direkt mot
            svenska familjer. Det handlar om tiotals ytterligare miljarder
            i höjda energi- och transportskatter.
          </note>
          <note>
            Till detta kommer Vänsterpartiet med förslag på kraftiga skattehöjningar
            för låg- och medelinkomsttagare, återinförd fastighetsskatt och
            ett helt avskaffat RUT-avdrag, vilket skulle slå enormt hårt mot
            en hemsektorsbransch där 80 procent av de anställda är kvinnor
            och 40 procent är utrikes födda. De skulle i praktiken pressa
            tillbaka många av de vita jobben till ett utanförskap, till en
            otrygghet och till ett arbete i den svarta ekonomin.
          </note>
          <note>
            Socialdemokraterna vill inte berätta vilka eftergifter de är
            beredda att göra för att regera Sverige. Den som lägger en röst
            på Socialdemokraterna riskerar att också lägga en röst på Miljöpartiets
            bensinskattehöjningar och på Vänsterpartiets fastighetsskatter.
            Miljöpartiet och Vänsterpartiet växer på socialdemokratins bekostnad.
            Det är partier som stöder en politik som vill öka kostnaderna
            för alla hushåll och som kommer att öka kostnaderna för alla jobb.
          </note>
          <note>
            Tro inte annat – vi vet att det är hushållen som kommer att betala
            priset! Också skatter och avgifter som ökar företagens kostnader
            gör att företagen antingen höjer sina priser eller sänker lönerna
            för de anställda genom sämre löneutveckling över tid. Höjd skatt
            på arbete ger mindre i plånboken för den som jobbar, oavsett om
            den ökade skatten ska betalas in av företagen eller av löntagaren.
          </note>
          <note>
            Vi ser att de kostnader som läggs på jobb och företagande i huvudsak
            ökas för att finansiera ökade utgifter i transfereringssystemen.
            Konsekvensen av detta är att det blir mindre lönsamt att jobba
            och anställa och mer lönsamt att inte jobba. Urholkas arbetslinjen
            kan vi heller inte ta ansvar för finansieringen av offentlig sektor
            och välfärden. Vi kommer bara att komma i en situation där vi
            får administrera växande utgifter för bidragssystemen och ett
            större och större utanförskap.
          </note>
          <note>
            Det, herr talman, tycker jag är helt fel vägval för Sverige.
            Rätt vägval är att peka som Alliansen, sätta upp ett mål att över
            fem miljoner människor ska ha ett jobb att gå till 2020. Vi kommer
            att fortsätta lägga reformförslag och pusselbitar för att nå det
            målet, samtidigt som vi värnar arbetslinjen och ansvarstagandet
            för finansieringen av offentlig sektor. Skattepolitiken ger drivkrafter
            för jobb och tar ansvar för finansieringen av offentlig sektor.
          </note>
          <note>
            Mot detta står en alltmer vänstertung opposition utan ansvarstagande,
            utan arbetslinje och utan finansiering för utställda löften.
          </note>
          <note>
            Men det finns en annan ordning för skattepolitiken, och det är
            den som styrs utifrån prioriteringar av sysselsättning, sammanhållning,
            skyddsvallar, tillväxt, konkurrenskraft och legitimitet. Det är
            det valet som svenska folket har att göra i höst.
          </note>
          <note type="speaker">
            Anf. 76 LEIF JAKOBSSON (S) replik:
          </note>
          <note>
            Herr talman! Henrik von Sydow hade anmält 12 minuter. Efter 11
            minuter och 44 sekunder kom 14 sekunder med en redogörelse för
            Alliansens politik. Det som hände dessförinnan var något slags
            försök att gifta ihop olika partier, och en del finns inte ens
            i riksdagen. Det är ganska symtomatiskt för vad vi har hört tidigare
            under denna förmiddag inte minst från finansministerns sida, alltså
            att inte på något sätt tala om den politik som man vill gå till
            val på utan bara tala om andras politik.
          </note>
          <note>
            Jag önskar er inte lycka till i valet. Men detta är ingen bra
            taktik. Väljare vill inte höra sådant, utan de vill höra vad man
            vill göra.
          </note>
          <note>
            Jag ska återgå till den huvudsakliga frågan eftersom ni gick
            till val 2006 på att ni skulle minska utanförskapet och minska
            arbetslösheten. För detta har ni satsat 140 miljarder i skattesänkningar
            som på olika sätt skulle öka sysselsättningen och minska arbetslösheten.
            Efter dessa åtta år har arbetslösheten gått från 6 till 8 procent,
            och långtidsarbetslösheten har tredubblats. De flesta människor
            skulle nog säga att det inte var rätt väg. Det fungerade inte.
            Så måste ni själva också tänka på er kammare.
          </note>
          <note>
            Vad ska ni göra nu då? Är det fler skattesänkningar som är metoden?
            Att bara utropa att man ska ha fem miljoner sysselsatta ett visst
            år funkar inte. Det måste till metoder och konkreta reformer.
            Vi har lagt fram massor av sådana förslag som har röstats ned
            i den här kammaren.
          </note>
          <note>
            Efter 140 miljarder fungerar det inte. Vad ska ni göra i stället?
          </note>
          <note type="speaker">
            Anf. 77 HENRIK VON SYDOW (M) replik:
          </note>
          <note>
            Herr talman! Riksdagens skatteutskott besöker återkommande OECD
            för att få perspektiv på den politik som förs. Då lyfter OECD
            fram att det som överraskar och som gör att Sverige sticker ut
            är att vi lyckas förena tillväxt med jämlikhet. Det som ligger
            bakom tillväxtsiffran är att vi nu har Europas allra högsta sysselsättningsgrad.
            Vi lyfts fram som ett gott exempel på just hur man under en tuff
            tid genomför strukturreformer som stärker ekonomin och gör att
            fler jobb skapas. Det bästa kvittot på de reformer som har genomförts
            är att det har blivit över en kvarts miljon fler nya jobb.
          </note>
          <note>
            Att jag talar om den utmaning som finns från vänsterpartierna
            – Socialdemokraterna, Vänsterpartiet, Miljöpartiet och möjligen
            också Feministiskt initiativ – beror på att dessa reformer nu
            hotas. Det är tydligt.
          </note>
          <note>
            En av de allra mest framgångsrika reformerna är RUT-avdraget.
            Jag vet att det finns ett motstånd mot det populära och uppskattade
            RUT-avdraget.
          </note>
          <note>
            Jag besökte i början av året ett företag som skapar sysselsättning
            varje dag genom att anställa unga människor, inte sällan kvinnor
            och inte sällan utrikesfödda. Det företag som jag besökte är ett
            hemserviceföretag där 93 procent av de anställda är kvinnor och
            70 procent är utrikesfödda; man har 40 olika nationaliteter. Det
            är ett stort hemserviceföretag. Man pekade på att konsekvenserna
            av Socialdemokraternas förslag att halvera RUT-avdraget kommer
            att minska efterfrågan på vit arbetskraft och på vita tjänster.
            Det kommer att leda till att människor får sägas upp och till
            att de som jobbar, om de inte sägs upp, kommer att få gå ned i
            arbetstid därför att efterfrågan på vita tjänster minskar. Det
            är en direkt jobbförstörande politik. Varför vill Socialdemokraterna
            på ett generellt plan gå till val på att lägga krokben på en bransch
            där 80 procent av dem som är anställda är kvinnor och 40 procent
            är utrikesfödda?
          </note>
          <note type="speaker">
            Anf. 78 LEIF JAKOBSSON (S) replik:
          </note>
          <note>
            Herr talman! Ineffektiva åtgärder som sänkningen av krogmomsen
            och sänkningen av arbetsgivaravgiften för ungdomar ska vi inte
            fortsätta med. Vi ska använda dessa pengar effektivare och bättre
            och se till att fler kommer i arbete. Man kan göra en bra jämförelse.
            Sänkningen av krogmomsen ger kanske 4 000 jobb. För dessa pengar
            kan vi anställa 10 000 lärare. Jag tycker att det är en ganska
            enkel frågeställning. Det är på det sättet vi måste gå fram.
          </note>
          <note>
            Det som oroar mig ordentligt är hur självbilden av Sverige har
            förändrats under dessa år. Henrik von Sydow hänvisar till OECD
            och så vidare, och finansministern brukar säga att vi inte har
            det som Spanien och Grekland. Sverige har under decennier faktiskt
            utmärkt sig när det gäller sysselsättning, jämlikhet och att jobba
            bort klyftor. Det har inte varit fråga om att vi har varit medelmåttor,
            som vi är nu när det gäller arbetslösheten, att vi har varit på
            den sämre halvan, som när det gäller ungdomsarbetslösheten, eller
            att vi har varit allra värst, som när det gäller PISA-resultaten
            där det framför allt handlar om att skolresultaten skiljer sig
            alltmer mellan de elever som har bra förutsättningar och de elever
            som inte har det. I Sverige har vi varit vana vid att vara jämlikhetens
            förespråkare och vara först med detta.
          </note>
          <note>
            Nu försöker Henrik von Sydow och regeringen på något sätt säga
            att vi i alla fall inte är sämst utan i mitten. Men för oss socialdemokrater
            räcker inte det. Vi ska toppa denna typ av benchmarking när det
            gäller sysselsättning och jämlikhet.
          </note>
          <note type="speaker">
            Anf. 79 HENRIK VON SYDOW (M) replik:
          </note>
          <note>
            Herr talman! Då får Leif Jakobsson svara på vilket samhälle som
            är en bättre förebild när det kommer till att lyckas förena ekonomisk
            jämlikhet med tillväxt. Vilket annat land är det? Var finns det?
            Det vore intressant om Leif Jakobsson fick möjlighet att svara
            på just den frågan.
          </note>
          <note>
            Om han bryr sig och är angelägen om att behålla ekonomisk jämlikhet
            och behålla människor kvar på arbetsmarknaden i vita jobb, varför
            lägger då socialdemokratin fram direkt jobbförstörande skatteförslag
            som slår mot människor som tidigare har kommit från ett utanförskap,
            som tidigare har kommit från otrygghet och som tidigare kanske
            har kommit från en anställning i den svarta ekonomin och som nu
            får nya vita jobb? Det är så svårt att få ett svar på det, och
            det är så svårt att förstå det. Dessa jobb växer till varje dag.
            Varför ska den utvecklingen avbrytas och hämmas med socialdemokratiska
            förslag om att halvera RUT-avdraget? Dessa förslag lägger man
            fram och går till val på tillsammans med Vänsterpartiet som vill
            ta bort detta helt. Jag förstår inte det. Det är möjligt att debatten
            framöver kan utvisa hur socialdemokratin kan tala om sysselsättning
            och jobb och samtidigt gå till val på att lägga fram direkt jobbförstörande
            skatteförslag. Valrörelsen, herr talman, får ge svar på dessa
            frågor.
          </note>
          <note type="speaker">
            Anf. 80 MATS PERTOFT (MP):
          </note>
          <note>
            Herr talman! Det har här i kammaren i dag diskuterats mycket
            vad som har hänt och ganska lite vad som borde hända. Därför vill
            jag börja mitt anförande med att berätta att jag i morse läste
            Dagens Nyheters debattsida. Den handlade om att man i dag öppnar
            Europas första tankställe för förnybart bränsle för flygplan på
            flygplatsen i Karlstad. Det är ganska spännande. Till och med
            flygplanen kommer att kunna tankas med förnybart bränsle i framtiden.
            Det hoppas vi. Det är underbart att det sker, och det är säkert
            inte någon tillfällighet att det sker i en kommun där Miljöpartiet
            finns med i majoriteten. Men detta visar lite grann vad som skulle
            kunna hända i framtiden. Bränslet kommer att produceras bland
            annat av alger och restprodukter. 50 procent förnybart bränsle
            kan blandas in med det fossila.
          </note>
          <note>
            Jag beundrar verkligen de näringslivsföreträdare som vågar ta
            det här steget, för när man läser deras önskemål i debattartikeln
            skriver de just att det behövs stöd för detta. Det behövs stödsystem
            och skattesystem som klart gynnar det förnybara, samtidigt som
            vi har en regering som har minskat andelen miljöskatter under
            den senaste mandatperioden. Det som skulle behövas för att få
            det här att gå ihop – för att vi ska kunna flyga även i framtiden,
            när flygbränsle och fossila bränslen har blivit för dyrt att flyga
            med – är koldioxidskatter som är så höga att det är ekonomiskt
            lönsamt att satsa på förnybart. Det är något den här regeringen
            inte klarar av.
          </note>
          <note>
            Det är lite grann som förra året i Almedalen, där jag kunde gå
            från debatt till debatt och höra näringslivet efterlysa miljöstrategier
            och framtidsvisioner från alliansregeringen. Man efterlyste långsiktigt
            hållbara överenskommelser som gör att man, eftersom man kan lita
            på politiken, vet att man kan investera miljarder och skapa tusentals
            nya jobb. Näringslivet kan nämligen inte lita på alliansregeringens
            politik när det gäller miljöfrågor och skattefrågor – man har
            lärt sig att det inte händer någonting. Nu senast såg vi debaclen
            med kvotplikten och mikroproducerad el, där regeringen i sista
            minuten slänger in halvdana förslag som får stopp i EU-kommissionen.
          </note>
          <note>
            Jag läser vidare i DN, om statsminister Fredrik Reinfeldt, Moderaternas
            partiledare. Han säger att vi måste rusta för framtiden. Det är
            två helsidor om att rusta för framtiden, och vad hittar jag? Noll.
            Att rusta för framtiden handlar i stället om det förgångna och
            om att låsa in sig på sin kammare och samla lite pengar på hög.
            Det handlar inte om att rusta Sverige för framtiden.
          </note>
          <note>
            Vi fick ett annat besked i går. Då kom en ny undersökning om
            den svenska skolan, eller rättare sagt om lärarnas situation,
            som var totalt förintande för den skolpolitik alliansregeringen
            och framför allt Jan Björklund och Folkpartiet har fört. Det visar
            sig att lärarna inte vill vara kvar; de är så missnöjda med sina
            förhållanden att 50 procent av dem inte skulle välja det jobbet
            en gång till.
          </note>
          <note>
            Det här är värre än kunskapsresultaten i PISA. Det är nämligen
            själva grundbulten i hur en skola fungerar att man har utbildade
            lärare. Det är värre än mycket annat. Det är lärarna som ser till
            att eleverna når kunskapsresultaten. Om vi inte har utbildade
            lärare i Sverige har vi ingen skola, och då har vi ingen framtid.
            Det är därför Miljöpartiet i flera år har drivit frågan om höjda
            lärarlöner.
          </note>
          <note>
            Vi har en utbildningsminister som har pratat om det, men han
            har inte gjort någonting. Det är ju det: Om man har en utbildningsminister
            som framför allt ägnar sig åt att svartmåla skolan och låtsas
            att han är oppositionspolitiker – en minister som inte tar ansvar,
            trots att han nu har varit utbildningsminister i åtta år – går
            det åt helsike. Det är vad det handlar om.
          </note>
          <note>
            I går läste jag i tidningen att både demokrater och republikaner
            i USA är eniga om att vi måste räkna med framtida kostnader på
            upp till 700 miljarder på grund av klimatförändringarna. Den kunskapen
            har alltså nått till och med republikanerna i USA, som annars
            alltid har motarbetat klimatöverenskommelser som Kyotoprotokollet.
          </note>
          <note>
            Här i vårt land har vi en regering som har minskat andelen miljöskatter
            och har färre styrmedel. I vårt land efterlyser näringslivet självt
            långsiktigt hållbara ekonomiska styrmedel på skatteområdet för
            att kunna bygga ett hållbart samhälle, men man får det inte. Det
            är det som oroar mig. Det är det som gör att jag när Fredrik Reinfeldt
            säger att vi ska rusta Sverige för framtiden måste säga: Men snälla
            någon – man rustar inte för framtiden genom att låsa in sig på
            sin kammare och drömma om fornstora dagar och skattesänkningar.
            Man rustar inte för framtiden om man inte möter framtiden.
          </note>
          <note>
            Då är det viktigt att vi tänker på två saker. Vi ska ta tag i
            framtiden. Vi måste hitta långsiktigt hållbara överenskommelser,
            för Miljöpartiets del gärna över blockgränserna. Vi kan gärna
            ta oss bort från det lite halvunkna blocktänkande som har präglat
            Sveriges politik i riksdagen under de senaste åtta åren, och gärna
            med en långsiktighet så att vi både tar tag i de investeringar
            vi måste göra i samhället och skapar jobb.
          </note>
          <note>
            Det är det Miljöpartiets förslag på skatteområdet när det gäller
            miljön syftar till. Det handlar om koldioxidskatter, och det handlar
            om rättvisa vägslitageavgifter och kilometerskatter som kan garantera
            att alla åkerier betalar samma kostnader. Det handlar om att man
            ska betala för det man gör och det man förbrukar även på miljöområdet,
            och det handlar om att vi vill använda intäkterna till att skapa
            de jobb vi kommer att skapa när vi rustar för ett hållbart samhälle.
          </note>
          <note>
            Det är egentligen det som är själva grundbulten: ett konstruktivt
            miljöarbete som siktar på framtiden och som bygger på en skattepolitik
            där man använder skatterna progressivt och som styrmedel för en
            framtida värld. Den skattepolitiken skapar också de nya jobben
            – de där jobben allianspolitiken aldrig lyckades skapa. När vi
            satsar på framtiden på det sättet får vi också ett Sverige som
            håller för framtiden.
          </note>
          <note>
            Det är sådana besked jag skulle önska att vi i dag i kammaren
            fick höra från allianssidan. Jag vill få lite besked om framtiden.
            Hur vill ni bygga Sveriges framtid? Handlar det fortfarande bara
            om skatter, eller handlar det kanske också om en hållbar värld?
            Handlar det kanske om en framtid där vi både får jobb och en hållbar
            miljö? Jag vill gärna också ha lite mer blocköverskridande tänkande,
            men det verkar regeringen inte klara av.
          </note>
          <note type="speaker">
            Anf. 81 HENRIK VON SYDOW (M) replik:
          </note>
          <note>
            Herr talman! Jag tackar Mats Pertoft för inlägget och för en
            mandatperiod där vi på en del punkter har varit överens. Jag tycker
            att vi har haft flera bra samtal om idén om en grön skatteväxling
            – eller ett grönare skattesystem i helhet, inte bara grön skatteväxling.
          </note>
          <note>
            Det som är olyckligt nu är att idén om grön skatteväxling för
            Mats Pertoft alltmer betyder enbart röda skattehöjningar. Jag
            tycker att vi ska utforma styrmedel; de är viktiga i miljöpolitiken,
            och de är viktiga i hållbarhetspolitiken. Vi ska utforma dem och
            använda dem för att nå de mycket ambitiösa klimat- och utsläppsmål
            vi arbetar med. Det är viktigt. Vi får dock inte och ska inte
            använda dem på ett sätt som leder till en överbeskattning och
            som gör att livet, tillvaron och jobben på landsbygden försvåras
            för alla.
          </note>
          <note>
            Vi vet att Sverige tillhör de länder som mest av alla har utvecklat
            koldioxidskatten. Vi är ett föregångsland i just detta. För att
            kunna möta framtiden tror jag att det är viktigt med fler nya
            jobb och en ökande sysselsättning. Då har Mats Pertoft ändå att
            försvara de tunga skatter Miljöpartiet lägger fram och som slår
            just mot jobb på landsbygden, där vi vet att transporter spelar
            en stor roll och där man kanske behöver bilen för att kunna ta
            sig till jobbet. Det gäller kilometerskatten, bensinskatten och
            flygskatten, som också slår mot människors möjlighet att röra
            sig och resa i Sverige. Det hämmar möjligheterna till fler jobb
            och ökad sysselsättning i Sverige.
          </note>
          <note>
            Där har Mats Pertoft att svara på frågan: För att möta framtidens
            utmaningar behöver vi resurser och fler jobb, och hur blir jobben
            fler av att vi ökar kostnaderna för transporter och ökar kostnaderna
            för att leva, arbeta och driva företag på landsbygden?
          </note>
          <note type="speaker">
            Anf. 82 MATS PERTOFT (MP) replik:
          </note>
          <note>
            Herr talman! Framför allt ökar vi jobben om vi skapar rättvisa
            förutsättningar. När vi skapar rättvisa förutsättningar, att svenska
            och utländska åkerier betalar samma kostnad per kilometer väg
            de sliter på, ökar jobben inom svenska åkerier. När vi har en
            koldioxidskatt som kan bära den kostnad vi verkligen förorsakar
            i miljöhänseende, och som dessutom gör att vi blir oberoende av
            fossila bränslen, då skapar vi jobb i Sverige i stället för i
            Saudiarabien. Det gäller även flyget.
          </note>
          <note>
            Om vi i stället ska vänta tills den fossila bensinen kostar 30
            kronor litern och vi inte kan köra på landsbygden där jag bor
            blir det mycket värre. Eller ska vi vänta tills svenska åkerier
            inte lyckas bära de här kostnaderna i konkurrens med utländska
            åkerier? Det finns inte tillräckligt många poliser för att låsa
            fast fuskande lastbilar, och jag har inget emot att man gör det.
            Men vi måste ha ett system som garanterar rättvisa villkor och
            som håller framöver.
          </note>
          <note>
            Det handlar inte om att snedbelasta landsbygden. Sika, en statlig
            myndighet, gjorde 2007 en utredning som tydligt visade att det
            inte var några större problem. Det blev inte särskilt mycket ökade
            kostnader utan ganska marginella. Jag rekommenderar Henrik von
            Sydow att läsa utredningen, så kan vi ta den diskussionen sedan.
          </note>
          <note type="speaker">
            Anf. 83 HENRIK VON SYDOW (M) replik:
          </note>
          <note>
            Herr talman! Jag tycker inte riktigt att Mats Pertoft svarade
            på frågan på vilket sätt en kraftigt höjd bensinskatt eller en
            lastbilsskatt skulle göra att människor som bor utanför de stora
            städerna får en enklare vardag och större möjligheter till jobb.
            Det är väldigt viktigt för hållbarhet i hela Sverige.
          </note>
          <note>
            Replikskiftet pekar på att Miljöpartiet inte har en politik för
            hela Sverige. Det är annars svårt att förstå utformningen av skattepolitiken
            som slår mycket hårt mot orter som Sälen, Sorsele, Stora Blåsjön
            och orter i andra delar av Sverige.
          </note>
          <note>
            Frågan till Mats Pertoft, och den får han gärna svara på, är:
            Varför ska inte hela landet ha samma möjligheter till utveckling?
            Det är viktigt att vi utformar skatterna så att vi når våra klimatmål.
            Men bidrar inte de skatteförslag som vi just har pratat om till
            att det blir svårare i människornas vardag och för jobben att
            växa till utanför de stora städerna?
          </note>
          <note type="speaker">
            Anf. 84 MATS PERTOFT (MP) replik:
          </note>
          <note>
            Herr talman! Henrik von Sydow glömmer bort en sak. Man får inte
            lura dem som bor utanför städerna. Man får inte lura i dem att
            det för evigt kommer att finnas billiga fossila bränslen och att
            de inte behöver betala för miljökostnaderna, för att dessa bränslen
            kommer att bli dyrare vet vi alla.
          </note>
          <note>
            Om de skulle bli så dyra att de skulle omöjliggöra för människor
            att bo på landet måste vi ha alternativ. Dessa får vi bara om
            vi tar hela kostnaden nu och ser till att vi även betalar för
            våra koldioxidutsläpp, för inte är det väl Moderaternas politik
            att negligera kostnader som existerar, att i princip skattesubventionera
            koldioxidkostnaderna? Men det är ju det vi gör. Vi tar aldrig
            betalt för miljöutsläppen och dess effekter. I stället är det
            staten och samhället som ska stå för konsekvenserna.
          </note>
          <note>
            Det kostar kanske en hundralapp i månaden för en genomsnittsfamilj
            ute på landet. Jag tror att den hundralappen är de flesta beredda
            att betala om de kan garanteras att de även om 30–40 år har råd
            att bo kvar på landet och köra sin bil, men då behöver de inte
            köra den på fossila bränslen. Det är detta som ni har misslyckats
            med att garantera, nu senast med kvotplikten och etanolfabrikerna
            som avskedar folk i Sverige. Ni har misslyckats med att förvalta
            en sak som den socialdemokratiska regeringen med Miljöpartiets
            och Vänsterpartiets stöd byggde upp före 2006. Den har ni egentligen
            bara låtit försvinna.
          </note>
          <note type="speaker">
            Anf. 85 GUNNAR ANDRÉN (FP):
          </note>
          <note>
            Herr talman! Den blomstertid nu kommer, eller den kanske redan
            har kommit. Jag ska försöka korta ned mitt anförande eftersom
            Karin Nilsson kommer att säga en hel del av det som jag hade tänkt
            säga om skatterna på landsbygden och Lars Gustafsson om välfärd,
            kommuner och landsting.
          </note>
          <note>
            Herr talman! Alltför sällan får tidigare socialdemokratiska finansministrar
            beröm i denna kammare. Jag vill tacka Kjell-Olof Feldt för vad
            han gjorde vid 1989 års skattereform, där han var med och avskaffade
            ett perverst skattesystem. Det var utmärkt! Det är han värd beröm
            för.
          </note>
          <note>
            Jag vill också berömma, och det är väldigt ovanligt i denna kammare,
            Bosse Ringholm och ge honom en stor eloge. Det var nämligen så
            att ministären Bildt 1993 fattade beslut om ett särskilt ROT-avdrag,
            en skattesänkning för reparation, ombyggnad och tillbyggnad. Den
            avskaffades av ministären Persson.
          </note>
          <note>
            Den tidigare Amschefen Bosse Ringholm visste bättre, herr talman,
            och föreslog ett återinförande av just ROT-avdraget, som hade
            införts av Anne Wibble. Ringholms motiv är mycket viktigt. Det
            var dels att minska arbetslösheten, dels att motarbeta svartjobb.
            Jag tycker att det var oerhört bra. Tack, Bosse Ringholm! Du hade
            förståelse för hur höga skatter påverkar utbudet av arbeten, och
            ROT är ingenting annat än sänkt skatt.
          </note>
          <note>
            Det är naturligtvis helt i sin ordning att Vänsterpartiet och
            Feministiskt initiativ i denna valrörelse vill avskaffa ROT-avdraget
            helt och hållet. De har alltid varit emot låga skatter på arbete.
            De skyr också lönsamma företag. Däremot tyckte de att Carl XI:s
            reduktion var väldigt bra.
          </note>
          <note>
            Men det finns tillfällen av klarsynthet också hos Vänsterpartiet
            när det gäller sänkta skatter. Någon kanske minns valrörelsen
            2010 och hur dåvarande partiledaren Lars Ohly var bekymrad över
            att så många fotbollsspelare från en klubb som heter Djurgården
            – inte precis den klubb som jag och Hasse Olsson som sitter här
            framför mig tillhör, Rydboholms sportklubb – övergick till danska
            klubbar. Jag förstår att Lars Ohly var bekymrad, och det har ingenting
            med AIK eller någonting annat att göra. Anledningen var naturligtvis
            att han hade insett skatternas betydelse för var jobben finns.
            Och här försvann nu fotbollsspelare till Danmark från Sverige.
            Jag tycker att det var jättebra att han hade denna klarsyn.
          </note>
          <note>
            Däremot är jag bekymrad över att Vänsterpartiet nu vill avskaffa
            det som heter expertskatt, att man får sänkt skatt för speciella
            insatser. Nu värnar jag inte särskilt om fotbollsspelare. Men
            Danmark har också expertskatt och fyra gånger fler anställda forskare
            än Sverige. Det är ett bekymmer för vårt land att vi inte kan
            rekrytera fler forskare. Jag förstår att Vänsterpartiet inte kommer
            att ge sig förrän man har avskaffat det sista jobbet i Sverige.
          </note>
          <note>
            Vad händer då med ROT- och RUT-avdragen efter ett eventuellt
            regeringsskifte? Det är 2014 års verkliga tiotusenkronorsfråga.
          </note>
          <note>
            Det finns helt olika förslag. Miljöpartiet ville avskaffa dem
            förra mandatperioden. Nu vill de utöka dem. Vänsterpartiet vill
            naturligtvis avskaffa dem och Socialdemokraterna vill halvera
            dem. Hur man ska få ihop detta med en feministisk politik övergår
            faktiskt mitt förstånd, men det är inte så stort i just den frågan.
          </note>
          <note>
            Herr talman! Av tolv år i skatteutskottet lär man sig något om
            hur skatter fungerar. De flesta människor vet utifrån sina egna
            erfarenheter hur skattesystemet borde vara utformat. Och man ska
            ha klart för sig att skattepolitiken är allas område i detta land.
            Jag vill påstå att det ofta är samma sakkunskap som man har om
            vädrets skiftningar.
          </note>
          <note>
            Vad är Sveriges största problem på skatteområdet? Vi har många
            problem. Vi har hög moms, vilket gör att det finns mycket fiffel
            och båg på det området. Jag håller med Leif Jakobsson om att vi
            ska motarbeta skattefiffel överallt, och det tycker jag att skatteutskottet
            och riksdagen har gjort på ett bra sätt.
          </note>
          <note>
            Trots bristerna i företagsbeskattningen har vi fått ett förslag
            som gör att det ser bättre ut med den avdragsbegränsning som vi
            har för förvärv och skatteplanering som inte är kommersiellt eller
            affärsmässigt motiverade. Det är ett bra grepp mot osund skatteplanering
            och girig jakt på avdrag.
          </note>
          <note>
            Vi har också mycket att göra på energibeskattningsområdet. Efter
            2002 års snedutredning i Skattenedsättningskommittén har inget
            parti orkat ta i detta, och vi har en energibeskattning som spretar.
            Det är ett av de områden som vi inför nästa mandatperiod borde
            göra ett stort omtag på, för det är inte bra som det är nu.
          </note>
          <note>
            Tiotusenkronorsfrågan är RUT och ROT, och jag hoppas att vi kommer
            att få något svar i valrörelsen på vad som kommer att hända med
            dem.
          </note>
          <note>
            Det har talats mycket om jobbskatteavdraget. Vad är jobbskatteavdraget?
            Jo, det är en skattesänkning på arbete, och det har vi haft tidigare
            i olika former.
          </note>
          <note>
            I den roliga och underhållande kvällstidningen Aftonbladet läste
            jag i går en ledarartikel författad av den vanligtvis sakkunniga
            Irene Wennemo. Hon påstod att Sverige är unikt med att ha olika
            beskattning av förvärvsinkomst och pension. Det kan hända.
          </note>
          <note>
            Låt mig dock i bokstavsordning läsa upp de länder som också har
            jobbskatteavdrag och därigenom olika beskattning av förvärvsinkomst
            och pension: Australien, Belgien, Finland, Frankrike, Irland,
            Japan, Kanada, Nederländerna, Nya Zeeland, Slovakien, Storbritannien,
            Sydkorea, Tyskland, Ungern och USA. Det finns ytterligare ett
            land som är på väg att införa det och som skatteutskottet besökt,
            och det är Danmark. Det är alltså en reform som sprider sig.
          </note>
          <note>
            Det finns dock inget egenvärde i att ha olika beskattning, utan
            det är bara för att vi ska kunna skaffa fler arbeten så att vi
            har råd att till exempel sänka skatten för pensionärer, vilket
            man inte lyckades med 1994–2006.
          </note>
          <note>
            Slutsatsen är att jobbskatteavdraget har varit mycket effektivt
            för att upprätthålla sysselsättningen i Sverige.
          </note>
          <note>
            Herr talman! Mycket har hänt på skatteområdet sedan 2006. Jag
            vill ta upp två saker som jag tror är viktiga för folk i allmänhet.
            Det ena är att det inte finns någon dödare debatt än den om fastighetsskatten.
            År 2006 var det den stora frågan. I dag finns det något parti
            som vill göra något åt detta, men totalt sett har det spridit
            sig ett lugn på fastighetsområdet i vårt land som vi inte hade
            tidigare när folk kände sig hotade att behöva flytta från sina
            hem av skatteskäl. Här har vi dock mer att göra, till exempel
            när det gäller hyresrätter.
          </note>
          <note>
            Det andra är att vi har fått stopp på Finansdepartementets syn
            på beskattning av elektricitet. Det kan låta konstigt, men under
            2006 i skatteutskottet var jag med och höjde skatten inklusive
            mervärdesskatten på elektricitet fem gånger. Alla gångerna var
            det på Miljöpartiets tillskyndan. Det var bekymmersamt inte bara
            för enskilda utan också för svensk industri att elektricitet,
            som är en av våra stora tillgångar, kunde bli så dyrt.
          </note>
          <note>
            Herr talman! Jag har nu kommit till slutet av mitt anförande,
            men jag ska göra ett par noteringar. För det första har i denna
            debatt och under de senaste fyra åren Sverigedemokraterna varit
            i stort sett osynliga. Det har varit omöjligt att få reda på vad
            de tycker i skattefrågorna. Det tycker jag att svenska folket
            ska observera. Under fyra år har deras företrädare nästan aldrig
            deltagit i någon enda skattedebatt.
          </note>
          <note>
            För det andra ska jag meddela Mats Pertoft något, inte i polemik
            utan mer som en sakupplysning. Alla vet att Folkpartiet är ett
            fruktansvärt tråkigt parti som tyckt samma sak 1989 som 2014,
            alltså under 25 år.
          </note>
          <note>
            Mats Pertoft tog upp lönerna och Jan Björklunds ansvar. Folkpartiet
            och Miljöpartiet var på samma linje genom Lars Leijonborg och
            Claes Roxbergh i debatten som handlade om kommunalisering av skolorna
            eller inte. Det är inte Folkpartiet som har bytt åsikt i denna
            fråga. Det är Miljöpartiet som springer och byter åsikt i denna
            fråga. Försök hålla en rak linje, åtminstone de första 25 åren.
            Sedan kan ni möjligen byta linje.
          </note>
          <note>
            Allra sist vill jag nämna ett par saker. Det har varit en trevlig
            samtals- och debatton i skatteutskottet. Jag vill tacka alla ordförande
            och vice ordförande. Låt mig slutligen nämna en person som inte
            är närvarande här men som det varit mycket underhållande att få
            debattera med under åren, Vänsterpartiets Per Rosengren. Han var
            en mycket intressant och rolig debattör.
          </note>
          <note type="speaker">
            Anf. 86 KARIN NILSSON (C):
          </note>
          <note>
            Herr talman! Vi är nu inne på de sista minuterna av denna mandatperiods
            debatter. Vi närmar oss valdagen med stormsteg, och i mediernas
            väljarbarometrar kan vi läsa om ett rött regeringsalternativ.
            Medierna räknar samman de olika partiernas väljarstöd och tror
            sig utifrån siffrorna ha ett regeringsunderlag.
          </note>
          <note>
            Men elva veckor återstår till valet, och det enda som de röda
            oppositionspartierna har gemensamt är att de är väldigt vänsterorienterade,
            att de vill höja en rad skatter där några är gemensamma men många
            olika, att de vill ingå i en regering men att de saknar en gemensam
            plattform för sin politik och att de är i opposition till sittande
            regering och bör så förbli.
          </note>
          <note>
            Självklart finns det väl någon del i regeringens politik som
            man som väljare kan ha olika åsikter om. Till och med jag som
            tillhör ett av allianspartierna kan tycka annorlunda än den samlade
            regeringen i någon enstaka fråga där mitt partis politik inte
            fått fullt genomslag. Men överlag är jag väldigt glad att vi i
            Centerpartiet genom regeringssamarbetet har fått bra gehör för
            vår politik.
          </note>
          <note>
            Vi har genom riksdagsbeslut kunnat förverkliga stora delar av
            vår landsbygdspolitik, viktiga miljöfrågor och åtgärder för jobb
            och företagande.
          </note>
          <note>
            Men vilket av de röda partierna som vinner förhandlandet och
            får gehör för sina respektive skattehöjningar och andra löften
            i en rödfärgad regering har inte väljarna en susning om – inte
            ens på valdagen, för det ska man göra upp om någon gång senare.
          </note>
          <note>
            Landsbygdsperspektivet i oppositionens politik har dessvärre
            lyst med sin frånvaro. I betänkandet finns endast ett enda omnämnande,
            och det är Miljöpartiet som föreslår sänkt moms för naturguider.
          </note>
          <note>
            I budgeten för innevarande år lyckades Centerpartiet få fram
            5 miljarder till landsbygdsprogrammet. I regeringens vårproposition,
            som vi tar ställning till i dag, fyller vi på landsbygdsprogrammet
            med ytterligare 2,8 miljarder kronor. Det innebär att landsbygdsprogrammet
            nu har 1 miljard mer än under förra planperioden, vilket i sin
            tur betyder att Centerns framgångsrika satsning på bredband på
            landsbygden, som vi tidigare har förhandlat fram, nu kan dubbleras.
            Det innebär också att vi kan femdubbla stödet till lanthandlare
            och bensinmackar på landsbygden.
          </note>
          <note>
            Det betyder också 500 nya miljoner i form av stöd till idrottsanläggningar,
            fritidsgårdar, motorgårdar och scoutstugor eller vad det nu är
            som behövs för att göra landsbygden mer attraktiv för unga att
            bo kvar på.
          </note>
          <note>
            Det nya landsbygdsprogrammet innehåller också ett nytt förstärkt
            stöd, en kopeng, till aktiva lantbrukare som håller landskapet
            öppet genom betande kossor i beteshagarna.
          </note>
          <note>
            De år Centerpartiet ingått i regeringen har betytt mycket för
            landsbygden. Vi har som sagt bidragit till utbyggnaden av bredband
            på landsbygden. Vi har ökat den kommersiella servicen på landsbygden.
            Vi har också ökat anslaget till det allra finmaskigaste vägnätet,
            de enskilda vägarna, med 1 miljard.
          </note>
          <note>
            Skatter och avgifter har sänkts för bonden med 2,2 miljarder
            årligen. Matlandet har bidragit till att göra svenska råvaror
            välkända och dessutom världskända. Det är den första och enda
            satsning på svensk mat som någon regering över huvud taget har
            gjort. Det har hittills satsats 1 miljard på Matlandet.
          </note>
          <note>
            För denna miljard har vi ökat exporten av livsmedel med 11 miljarder.
            Turismen ökade förra året med 38 miljarder kronor enbart vad gällde
            mat. Det är en ökning med nästan 200 procent sedan 2010. Det har
            ett pr-värde utomlands som motsvarar 1 miljard kronor.
          </note>
          <note>
            Sverige är nu på fjärde plats som rekommenderat resmål av Lonely
            Planet med maten som specifikt resmål. Det är en ökning med drygt
            9 000 sysselsatta inom detta område. Vi har i dag nästan lika
            många gårdsbutiker som Icabutiker i landet.
          </note>
          <note>
            Skogsriket är nästa tema som har lyfts fram. Det har bidragit
            till forskning av träråvaran för användning inom en mängd olika
            områden. Det handlar om kläder, bilar och drivmedel. Det senaste
            jag hörde gällde fiskfoder. Skogsriket innehåller också stora
            värden för rekreation, naturupplevelser, hållbart skogsbruk och
            skogen som kolsänka.
          </note>
          <note>
            Djurskyddskontrollerna har gjorts avgiftsfria. De gröna näringarnas
            konkurrenskraft ska förbättras. Vi har infört statliga kreditgarantier
            för byggande på landsbygden. Vi har satt ned foten för vad som
            anses vara en rimlig nivå för bevarandestatus av vargstammen.
          </note>
          <note>
            Vi har aktivt bidragit till en grön energiomställning genom att
            vi nu har tio gånger mer vindkraft i landet än den dag vi tillträdde
            2006. Vi har infört ett metangasreduceringsstöd för att ta vara
            på energi i gaserna från stallgödseln.
          </note>
          <note>
            Vi har infört en livsmedelsstrategi. Vi har landsbygdssäkrat
            alla regeringsbeslut, och vi har en landsbygdsstrategi. Vi har
            tagit bort handelsgödselskatten, vilket var ett konkurrenshinder
            som vi var ensamma om i världen.
          </note>
          <note>
            Den halverade restaurangmomsen och den halverade arbetsgivaravgiften
            för unga har också betytt mycket för turistnäringen runt om i
            landet. Den sänkta egenavgiften med 7,5 procent för småföretagare
            betyder mycket för bredden av företag på landsbygden.
          </note>
          <note>
            Mot allt detta står en röd S-ledd politik som gärna ger tjyvnyp
            om att Centerpartiet inte gör något för landsbygden, medan de
            själva helt saknar både strategi och politik på området. I stället
            vill de rödgröna oppositionspartierna tävla om att belasta landsbygden
            med ökade kostnader.
          </note>
          <note>
            Alla de tre partierna vill införa en kilometerskatt på lastbilstransporter.
            Det handlar om 4 miljarder i ökade kostnader. Miljöpartiet och
            Vänstern vill dessutom höja koldioxidskatten på bensin och diesel.
            Det kan handla om uppåt 1 krona litern för bensinen. Det innebär
            rejält ökade kostnader som baseras på avstånd. Vi känner till
            att vi har gott om avstånd på landsbygden.
          </note>
          <note>
            De vill återinföra handelsgödselskatten, och Miljöpartiet vill
            dessutom lägga på en köttskatt. Arbetslinjen, med sänkta arbetsgivaravgifter
            för unga, den sänkta restaurangmomsen, liksom RUT- och ROT-avdragen
            vill de också gå in och peta i. De vill förminska, ändra eller
            avskaffa. Detsamma gäller jobbskatteavdraget.
          </note>
          <note>
            Herr talman! Som miljövän och centerpartist delar jag mycket
            av Miljöpartiets ambitioner om en renare värld i ekologisk balans.
            Men deras ekonomiska politik radar upp frågetecken.
          </note>
          <note>
            Miljöpartiet säger sig vilja korta ned arbetsdagen och tror att
            det står en arbetslös med rätt utbildning och ett cv i rockärmen
            som kan hoppa in och ta över de timmar som någon annan lämnar
            efter sig. Men de förklarar inte hur de som minskar sin arbetstid
            ska avlönas.
          </note>
          <note>
            Miljöpartiet säger sig vilja sänka kostnader för att anställa
            och genomföra en grön skatteväxling där sänkta kostnader på arbete
            ingår. Det kan jag ställa upp på. Men var finns svaret på frågan
            om den sänkta arbetstiden? Ska de anställda behålla sin lön trots
            färre arbetade timmar innebär det en otrolig lönekostnadsökning
            för arbetsgivaren. Eller ska var och en minska sin inkomst motsvarande
            sin minskade arbetstid med 25 procent?
          </note>
          <note>
            I Miljöpartiets avvikande mening i detta betänkande står det
            att skatterna kommer att behöva höjas de närmaste åren för att
            stärka den offentliga ekonomin. Hur går det ihop med att anställda
            arbetar mindre och avstår lön för sin försörjning, eller att arbetsgivare
            tvingas betala mer för färre arbetade timmar och därmed får sin
            verksamhet utkonkurrerad från marknaden?
          </note>
          <note>
            Var hittar Miljöpartiet den ekonomiska bas som de tänker beskatta
            hårdare när ekonomin krymper både för de enskilda och för företagen?
            Men Miljöpartiet tror ju att man kan ställa om Sverige till ett
            hållbart samhälle utan tillväxt.
          </note>
          <note>
            Herr talman! Jag vet att vi i Sverige kan kombinera tillväxt
            och minskade utsläpp. Det har vi bevisat. Det är också tack vare
            alliansregeringens förda politik som vi trots en långdragen och
            djup lågkonjunktur kan fortsätta att föra en expansiv politik
            för fler i arbete.
          </note>
          <note>
            Det är bara den nuvarande regeringsalliansen med Moderaterna,
            Folkpartiet, Centerpartiet och Kristdemokraterna som kan redovisa
            för väljarna vad den går till val på. Alla andra konstellationer
            kan man bara spekulera om eftersom de röda vägrar att varudeklarera
            en gemensam politik.
          </note>
          <note>
            Med detta inlägg i debatten yrkar jag bifall till utskottets
            förslag i betänkandet.
          </note>
          <note type="speaker">
            Anf. 87 JACOB JOHNSON (V):
          </note>
          <note>
            Herr talman! Det är en speciell dag i riksdagen i dag, inte minst
            för mig eftersom det är mitt sista anförande från denna talarstol.
            Allt har sin tid. Jag är tacksam för de snart åtta år som jag
            haft förmånen att delta i riksdagens arbete. Jag vill passa på
            att tacka talmännen för väl genomförda möten i kammaren. Jag riktar
            också ett varmt tack till talmanskansliet för ett professionellt
            arbete och till mina kolleger i skatteutskottet och övriga riksdagsledamöter.
            Tack för den tid som varit!
          </note>
          <note>
            Nu går jag över till politik och skatter. Det är nog så viktigt,
            eftersom skatteintäkterna är den helt avgörande finansieringen
            av det välfärdssamhälle som är själva grunden i det som vi kallar
            för den svenska modellen.
          </note>
          <note>
            Jag såg för någon vecka sedan en sammanställning på Europaportalen
            om hur skattekvoten, det vill säga skatternas andel av bnp, varierar
            inom EU. Siffrorna avsåg 2012, och i artikeln med rubriken Skatterna
            ökar i EU – minskar i Sverige, kunde man se att Sverige då låg
            på fjärde plats efter Danmark, Belgien och Frankrike och på i
            stort sett samma nivå som Finland och Italien.
          </note>
          <note>
            Skattekvoten anger som sagt hur stor andel av bnp som är skatter
            och ger ett bra översiktsmått på hur stora de gemensamma demokratiska
            ambitionerna är för att finansiera välfärd i form av vård, skola
            och omsorg, trygghetssystem som a-kassa och sjukförsäkring men
            också naturligtvis underhåll och miljöomställning av den fysiska
            infrastrukturen.
          </note>
          <note>
            En hög skattekvot är inget självändamål, men inte desto mindre
            är det Vänsterpartiets uppfattning att ryggraden i den svenska
            modellen har urholkats på ett alldeles tydligt sätt under senare
            tid. Vi menar att medborgarnas berättigade krav på en bra skola
            för alla, en jämlik sjukvård av hög kvalitet och en värdig omsorg
            av våra äldre samt trygghetssystem värda namnet helt enkelt kommer
            att kräva en högre skattekvot och avsevärt högre skatteintäkter
            än i dag. Vi är inte rädda för att säga detta. Den som läser vårt
            budgetalternativ kan se att vi på några års sikt föreslår skattehöjningar
            med i storleksordningen 80–90 miljarder kronor, motsvarande en
            ökning av skattekvoten på mellan 2 och 3 procentenheter. Om det
            blir verklighet, herr talman, skulle vi – allt annat lika, som
            man brukar säga – närma oss Danmarks skattekvot men fortfarande
            ligga långt under den skattekvot Sverige hade under krisåren i
            början av 1990-talet då statsministern hette Carl Bildt.
          </note>
          <note>
            Jämför för övrigt med Konjunkturinstitutets bedömning att skatteintäkterna
            bör öka med i storleksordningen 120 miljarder kronor för att finansiera
            välfärden. Det är endast Vänsterpartiet i denna kammare som föreslår
            skatteökningar på den nivån och alltså tar reellt ansvar för en
            hållbar politik enligt min uppfattning.
          </note>
          <note>
            Herr talman! Jag nämner de siffrorna dels för att jag anser att
            man bör se till helheten innan man börjar gå in på detaljerna
            i skattesystemet, dels för att sätta Vänsterpartiets skatteförslag
            i sitt sammanhang. Det som av våra motståndare ofta beskrivs som
            en skattechock är inte korrekt om man ser till andra länder och
            också till vår egen historia i närtid.
          </note>
          <note>
            Skattekvoten ger en helhetsbild av vårt skattesystems omfattning,
            och jag anser att det är viktigt att se till helheten också när
            det gäller vårt skattesystem som sådant. Det har nu gått mer än
            20 år sedan den stora skattereformen i början av 1990-talet. Vänsterpartiet
            anser liksom de flesta ekonomer, fackliga organisationer, näringslivsföreträdare
            med flera att det är dags att göra en ny översyn över hela skattesystemet.
            Till exempel gavs det ut en antologi i vintras om behovet av en
            skatteöversyn med bidrag av bland andra två tidigare socialdemokratiska
            finansministrar – Erik Åsbrink och Kjell-Olof Feldt. I förordet
            till boken liknas dagens skattesystem vid en schweizerost efter
            alla de avdrag och särlösningar som har genomförts främst under
            den borgerliga regeringen. Jag noterade för övrigt att av artikelförfattarna
            låg faktiskt Kjell-Olof Feldt närmast Vänsterpartiet i sin uppfattning
            att skatteintäkterna behöver ökas avsevärt.
          </note>
          <note>
            En av grundprinciperna som skattesystemet bör vila på är enligt
            vår uppfattning att man ska ta ut skatt efter bärkraft. Här har
            som bekant mycket hänt under de senaste åren som undergräver denna
            princip. Man kan till exempel fråga sig hur klokt det var på en
            skala att avskaffa fastighetsskatten och ersätta den med en kommunal
            fastighetsavgift – i princip lika för alla. Det är som LO påpekade
            i sin rapport Tid för en bred skatteöversyn – Sverige behöver
            en skattereform så att en genomsnittlig villa i Danderyd eller
            liknande områden på solsidan i Sverige har fått sin skatt sänkt
            med 57 000 kronor per år. 57 000 kronor i skattesänkning – man
            undrar vad de använder pengarna till!
          </note>
          <note>
            Inte för att jag missunnar Danderydsborna ytterligare marginaler,
            men de levde trots allt ganska bra redan före avskaffandet av
            fastighetsskatten. Det är klart att de kan bygga en ännu större
            veranda, och de kan bygga om köket en gång till. Då finns det
            ett generöst ROT-avdrag de kan använda sig av, och då blir det
            nog pengar över så att familjen kan köpa RUT-tjänster för att
            hålla allt skinande och fint i den nyrenoverade villan. Och med
            RUT-avdraget räcker nog pengarna förresten till att gå på krogen
            lite oftare, och där är ju momsen sänkt.
          </note>
          <note>
            Ja, det ena ger liksom det andra i den bästa av världar på solsidan
            – för dem som har välbetalda arbeten och bor i lågbeskattade villor,
            som för övrigt bara stiger i värde nu när fastighetskatten har
            avskaffats. Och jag glömde bort jobbskatteavdraget! Den här Danderydsfamiljen
            har nog fått ytterligare 40 000–50 000 kronor sammanlagt i sänkt
            skatt per år bara genom jobbskatteavdrag.
          </note>
          <note>
            Sedan kanske någon i familjen dessutom har startat ett välfärdsbolag.
            Med lite skattekonsulthjälp – jag kommer att tänka på en hemsida
            jag såg för något år sedan som hette No Tax – kan bolaget göra
            ett ränteavdrag så att vinsten försvinner. Visst är det underbart
            här i avdragslandet Sverige, åtminstone på solsidan. Det ena avdraget
            ger liksom det andra; det är som en evighetsmaskin.
          </note>
          <note>
            Värre är det, herr talman, för den sjuke och den arbetslöse och
            för pensionären med låg inkomst. Där finns inga jobbskatteavdrag,
            utan de måste betala högre skatt. När dessutom a-kassan successivt
            urholkas går färden mot ett tvåtredjedelssamhälle allt fortare.
            Visserligen har en majoritet, det vill säga två tredjedelar av
            landets invånare, det ganska bra. En del har till och med fått
            det mycket bättre. Men en växande grupp – upp till en tredjedel
            – får det allt sämre. Det finns många siffror på detta. Till exempel
            har den relativa fattigdomen bland ensamstående kvinnor med barn
            näst intill fördubblats sedan 2006. Vi känner ju alla till riskerna
            med ökande klyftor i ett samhälle. Rätt använda, ökade skatteintäkter
            krävs för att bryta denna utveckling.
          </note>
          <note>
            Ibland får man höra från den motvilliga välsituerade skattebetalaren
            på solsidan: Vad tjänar jag på högre skatter? Whats in it for
            me? Honom eller henne vill jag svara: Vi mår alla bra av ett mer
            jämlikt samhälle. Forskning har visat att i samhällen med samma
            bnp per invånare är hälsan bättre och brottsligheten lägre. Så
            är det i mer jämlika samhällen. Det finns alltså även något för
            dig, du motvilliga skattebetalare. Med dina skatteintäkter bidrar
            du helt enkelt till ett bättre samhälle för oss alla.
          </note>
          <note>
            Ett annat argument, herr talman, som man får höra mot höjda skatter
            är att det betyder minskad efterfrågan och lägre stimulans åt
            ekonomin. Men det bygger i så fall på antagandet att skatteintäkterna
            används för att bättra på de offentliga finansernas saldo – för
            att spara i ladorna. Vår politik innebär att vi använder de ökade
            skatteintäkterna till att förbättra välfärd och trygghetssystem
            och till att ställa om infrastrukturen. Det blir en förändrad
            efterfrågan – inte en minskad efterfrågan.
          </note>
          <note>
            Dessutom innebär våra satsningar på högre a-kassa och bättre
            sjukförsäkring att just de grupper som har störst verkliga behov
            för att klara vardagen får lite mer utrymme som skapar efterfrågan
            på många olika slags varor och tjänster, vilket i sig alltså stimulerar
            ekonomin.
          </note>
          <note>
            Herr talman! Skatter bör tas ut efter bärkraft. Vi föreslår till
            exempel att en särskild skatt tas ut av bankerna, som förra året
            gick med ett överskott som var lika stort som det underskott hela
            den offentliga sektorn beräknas gå med i år. Det är en träffande
            jämförelse. Vi vill också höja bolagsskatten och skatten för höginkomsttagare.
            Där hade Henrik von Sydow helt fel när han hävdade att Vänsterpartiets
            förslag innebär höjda skatter för låg- och medelinkomsttagare.
            Vi föreslår bara höjd skatt för inkomster över 30 000 per månad.
            Vi föreslår samtidigt sänkt skatt för dem som betalar mest på
            samma inkomst, nämligen de arbetslösa och de sjuka. Vi tar också
            bort pensionärsskatten på pensioner under 12 000 kronor per månad.
          </note>
          <note>
            Herr talman! Det behövs en politik för rättvisa, välfärd, jämlikhet,
            jämställdhet och miljöomställning. Här är skattepolitiken grundläggande.
            Vänsterpartiet anser att skatteintäkterna behöver ökas väsentligt
            och skattesystemet ses över i sin helhet.
          </note>
          <note>
            Med detta, herr talman, lämnar jag för sista gången denna talarstol
            och avslutar som sig bör med att yrka bifall till Vänsterpartiets
            reservation nr 4.
          </note>
          <note type="speaker">
            Anf. 88 HENRIK VON SYDOW (M) replik:
          </note>
          <note>
            Herr talman! Jag tackar Jacob Johnson för insatserna i skatteutskottet
            och i kammardebatterna.
          </note>
          <note>
            Jag tycker att Jacob Johnson återkommande har varit väldigt tydlig
            med den skattepolitik som Vänsterpartiet föreslår. Det hjälper
            till att tydliggöra det vägval och det alternativ som står mot
            Alliansen: den alltmer vänstertunga oppositionen. Vi har hört
            företrädare för flera partier tala om att man gärna vill fortsätta
            att höja skatterna från vänstersidan.
          </note>
          <note>
            Jag har en kommentar till vilka skatteförslag Vänsterpartiet
            har. Moderaterna i riksdagens skatteutskott har mycket noggrant
            följt de förslag som Vänsterpartiet har lagt fram. Vi blev inte
            så förvånade när vi såg att med de uppemot 100 miljarder som Vänsterpartiet
            föreslår kommer detta att drabba alla. Er modell på avtrappning
            av jobbskatteavdraget leder till en kraftig upptrappning av inkomstskatterna.
            Precis som du säger: Redan från inkomstlägen omkring 30 000, vilket
            är rätt normala inkomstlägen, ska marginalskatter på 60–61 procent
            träda i kraft.
          </note>
          <note>
            Det vi blev förvånade över var när vi med hjälp av riksdagens
            utredningstjänst upptäckte att alla får höjd skatt med Vänsterpartiets
            förslag – redan från 30 000. Men sedan, efter 55 000, går skatterna
            ned. Det innebär att en riksdagsledamot betalar lägre skatt än
            en högskolelärare med Vänsterpartiets skatteförslag. Det är er
            modell till avtrappning av jobbskatteavdraget.
          </note>
          <note>
            Jag vet att Jacob Johnson är uppmärksammad på detta. Men han
            får gärna förklara sig: Är ni själva medvetna om konsekvenserna
            av era skatteförslag? Varför vill ni att en höginkomsttagare ska
            ha lägre marginalskatt än en medelinkomsttagare? Varför ska en
            riksdagsledamot betala lägre marginalskatt än en högskolelärare
            med Vänsterpartiets skattepolitik?
          </note>
          <note type="speaker">
            Anf. 89 JACOB JOHNSON (V) replik:
          </note>
          <note>
            Herr talman! Till att börja med är det bra att Henrik von Sydow
            uppmärksammar att vi föreslår skatteökningar endast på inkomster
            över 30 000 per månad. Det låter på Henrik von Sydow som att ingen
            tjänar under 30 000 i månaden, utan alla får höjd skatt med Vänsterpartiets
            förslag. De allra flesta tjänar under 30 000 per månad. Jag vill
            informera Henrik von Sydow om det. Jag tror att medianinkomsten,
            av dem som jobbar heltid och de som jobbar deltid, kanske ligger
            på mellan 25 000 och 30 000. Det är kanske 40 procent av löntagarna
            som får höjd skatt med Vänsterpartiets politik och med ganska
            små belopp i början.
          </note>
          <note>
            Henrik von Sydow ondgör sig över att marginalskatten för en riksdagsledamot
            blir något lägre än för den som tjänar något mindre än en riksdagsledamot.
            Till att börja med vill jag säga att man trots allt betalar en
            totalskatt. Det är svårt, rent tekniskt, att göra det här. Möjligtvis
            kan man hitta ett smartare sätt att få in samma summa pengar utan
            att man får en ojämn ökning i marginalskattetrappan. Men jag anser
            att det är en underordnad fråga av helt marginell betydelse.
          </note>
          <note>
            För övrigt tycker jag att vi riksdagsledamöter kan betala både
            en och flera tusenlappar mer i skatt. Vi anser att hela jobbskatteavdraget
            ska försvinna när man kommer upp till samma nivå som för oss riksdagsledamöter.
          </note>
          <note type="speaker">
            Anf. 90 HENRIK VON SYDOW (M) replik:
          </note>
          <note>
            Herr talman! Jag vill tacka Jacob för svaret. Det var ett häpnadsväckande
            svar – ett häpnadsväckande svar! En vänsterpartist, Jacob Johnson,
            står i kammaren och försvarar Vänsterpartiets modell där en höginkomsttagare
            ska ha lägre marginalskatt än en medelinkomsttagare. En riksdagsledamot
            ska ha lägre marginalskatt än en högskolelärare med Vänsterpartiets
            skattepolitik. Det är faktiskt häpnadsväckande.
          </note>
          <note>
            I fråga om 30 000 kronor är det väldigt breda grupper som det
            första steget av Vänsterpartiets avtrappning av jobbskatteavdraget
            slår mot. Där har vi just högskolelärarna, och där har vi avdelningscheferna
            i sjukvården. Breda TCO-grupper och breda LO-grupper drabbas också
            av detta tillsammans med alla andra skatter – den långa lista
            med skatteförslag som Vänsterpartiet nu förbereder för de regeringsförhandlingar
            med Stefan Löfven som de hoppas på. Då ska vi lägga till det helt
            avskaffade RUT-avdraget. Då ska vi lägga till återinförandet av
            fastighetsskatten. Då ska vi lägga till arvs- och gåvoskatt. Då
            ska vi lägga till förmögenhetsskatt. Och då ska vi lägga till
            den långa serie av andra skattehöjningar – uppemot 90–100 miljarder
            – som Vänsterpartiet föreslår.
          </note>
          <note>
            Jag tycker att replikskiftet är tydligare. Jag vill varna svenska
            folket för det som nu förbereds. Det är en skattechock. Det kommer
            att drabba alla hushåll. Och det kommer att slå mot jobben.
          </note>
          <note type="speaker">
            Anf. 91 JACOB JOHNSON (V) replik:
          </note>
          <note>
            Herr talman! Vänsterpartiets alternativa skatteförslag innebär
            för någon som tjänar till exempel 32 000 kronor i månaden ungefär
            200 kronor i månaden i högre skatt. Jag tror att alla inser att
            vi som har lite högre inkomster måste bidra för att finansiera
            välfärd, bättre a-kassa till exempel. Det kan man själv få nytta
            av om man skulle hamna i arbetslöshet så småningom.
          </note>
          <note>
            När det gäller marginalskatterna och riksdagsledamöters och andras
            marginalskatt får man med Vänsterpartiets förslag betala mer i
            skatt ju mer man tjänar. Med Vänsterpartiets förslag ökar skatten
            hela tiden. Du, Henrik von Sydow, gör en poäng av marginalskatten,
            den sista hundralappen, och av att man just vid övergången betalar
            lite mindre på grund av den tekniska lösningen i jobbskatteavdraget.
            Det är en skendebatt, Henrik von Sydow.
          </note>
          <note>
            Jag tror att människor är intresserade av hur mycket man ska
            betala i skatt i kronor, inte av hur hög min marginalskatt är
            på den sista hundralappen.
          </note>
          <note type="speaker">
            Anf. 92 LARS GUSTAFSSON (KD):
          </note>
          <note>
            Herr talman! Man skulle kunna kommentera mycket efter det här.
            Men jag har blivit ombedd att inte göra någon filibusterdebatt
            av alltihop och ska därför försöka summera det utöver det som
            jag har tänkt säga.
          </note>
          <note>
            Det kan vara bra att veta att inkomstskatterna utgör 70 procent
            av intäkterna till kommunerna och går till deras verksamhet. Det
            innebär att det i huvudsak är på dessa intäkter som kommunerna
            ska fullgöra sina skyldigheter mot medborgarna. Välfärden avgörs
            alltså av arbete och sysselsättning.
          </note>
          <note>
            Skatteregler för företag och enskilda medborgare har alltså en
            avgörande betydelse för hur den praktiska välfärden ser ut – skolan,
            vården och omsorgen. Det leder till slutsatsen att stora skattehöjningar
            är en dålig metod för att öka välfärden.
          </note>
          <note>
            Däremot behöver vi öka tillväxten för att inte strypa den med
            höjda skatter och avgifter. Oppositionens olika förslag om höjda
            skatter och avgifter på alla tänkbara och otänkbara områden skulle
            motverka den nödvändiga tillväxten. Man kan inte ta varje enskilt
            förslag för sig, vilket även finansministern sade, utan man måste
            se helheten – den samlade effekten. Om man genomför förslagen
            blir det inte status quo men med enbart ökade skatteintäkter.
            Det är vilseledande att hävda att fler får jobb, kommunerna får
            större resurser till välfärd och barnfamiljer och pensionärer
            får det bättre om man höjer inkomstskatter, arbetsgivaravgifter,
            företagsskatter och kostnader för arbete genom att avveckla ROT
            och RUT och skatter på transporter. Inget kan vara mer fel. Detta
            paket av förslag, som är oppositionens samlade valprogram, skulle
            få motsatt effekt för kommuner, för ungdomar och för personer
            som har svårt att komma in på arbetsmarknaden. Företagen skulle
            få större kostnader och därmed sämre konkurrensvillkor. Det har
            alltså motsatt effekt.
          </note>
          <note>
            Det kan också vara viktigt att slå fast att skatteintäkterna
            inte följer en linjär kurva utan har logaritmiska inslag. Skatteeffekten
            avtar alltså med högre nivåer. Det är viktigt att ha det klart
            för sig. Skatten på arbete är fortfarande för hög sett ur ett
            längre perspektiv. Ett för högt skattetryck är negativt för både
            enskilda och kommuner. Vi behöver i stället fortsätta underlätta
            för fler jobb och fler företag.
          </note>
          <note>
            De samlade skatteintäkterna har ökat tack vare ett minskat skattetryck.
            Ett tydligt exempel på detta är kopplingen mellan arbetade timmar
            och inkomstpensionen, ju fler arbetade timmar desto högre inkomstpension.
            För många är detta faktum inte klart, men det är ganska enkelt
            att belägga. Det räcker att jämföra den ekonomiska konjunkturen
            och utvecklingen av inkomstpensionen.
          </note>
          <note>
            För Kristdemokraterna är skattesänkningar på pensioner med inriktning
            i första hand mot dem med låga pensionsinkomster ett prioriterat
            område. Vi har lyckats sänka skatten med 16,5 miljarder kronor
            under två mandatperioder. Detta är ett bra bevis på det. Det har
            varit möjligt på grund av ökade skatteintäkter genom arbetade
            timmar etcetera.
          </note>
          <note>
            Herr talman! Ibland går det inte att undgå att fundera på om
            vissa ledamöter tror att jordens axel går genom Helgeandsholmen.
            Det går inte att trolla med knäna! Förr eller senare avslöjas
            bluffen. Om man inför en kilometerskatt kommer priset på varor
            och tjänster att öka markant, oavsett hur många åkerier som drabbas
            av det – inhemska eller utländska. Företagen och enskilda kommer
            att betala i form av högre priser och sämre konkurrens. De får
            dessutom betala mer för tjänstekostnaderna.
          </note>
          <note>
            Skogsindustrin är en av Sveriges allra viktigaste exportnäringar.
            De pappersbruk som fortfarande finns kvar skulle tveka att investera
            i ett land med höjd energiskatt och höjda transportskatter. Vilka
            konsekvenser de markant höjda transportkostnaderna med kilometerskatt
            och högre skatt på drivmedel skulle medföra kan inte överblickas.
            Däremot kan man bestämt hävda att detta skulle utgöra ett hot
            mot tiotusentals arbetstillfällen i vårt land.
          </note>
          <note>
            För Halland, där skogskoncernen Södra storsatsar för utbyggd
            verksamhet med 400 nya arbetstillfällen för regionen, är oppositionens
            förslag ett direkt hot. Med den fördubbling av antalet transporter
            som planeras för skogsråvaror till bruket skulle oppositionens
            förslag innebära en skattesmäll. Det gäller även större och mindre
            företag i glesbygd vars förutsättningar bygger på konkurrensneutrala
            transportkostnader. Det skulle sannolikt också förvärra problemen
            för åkeribranschen, inte förbättra som många tror.
          </note>
          <note>
            För enskilda skulle kostnader för varor och tjänster också öka.
            Och för personer med små marginaler, pensionärer med små inkomster
            och barnfamiljer, kommer förslagen om de genomförs att ytterligare
            minska deras ekonomiska utrymme.
          </note>
          <note>
            Herr talman! Alliansens arbete med att reformera skattesystemet
            för fler företag och arbetstillfällen, samtidigt som man värnar
            konkurrensneutraliteten, måste fortsätta. Vi har genomfört ett
            antal förändringar såsom bolagsskatten, fastighetsbeskattningen,
            slopande av förmögenhetsskatten och skatten på arbete – allt med
            syftet att göra det mer lönsamt att arbeta, behålla jobben i Sverige,
            och stärka vår konkurrenskraft i en tätnande konkurrens. Därför
            kan vi inte rusa i väg med ett ökat skattetryck och punktskatter,
            vilka tillsammans är ett hot mot vår välfärd.
          </note>
          <note>
            Fastighetsskatten nämndes här. Då kan jag meddela att jag 2005
            kontaktades av Elsa som bodde i Knäred som ligger i Halland, vilket
            alla säkert känner till. Hon hade blivit rekommenderad av Försäkringskassan
            att ge sitt hus till sina barn som i sin tur skulle kunna ta ut
            hyra för att få hjälp till fastighetsskatten. Hon skulle alltså
            få flytta ifrån sitt hem efter 30 år. Jag tror att det är en ganska
            dålig metod, om vi ska återvända till det som Jacob Johnson här
            föreslog.
          </note>
          <note>
            För att återvända till min inledning är det i kommunerna man
            kan avläsa hur det går för företagen, jobben och välfärden. Det
            är inte genom statliga bidrag som vi bygger Sverige starkare,
            utan det gör vi genom fler företag och fler arbetstillfällen.
          </note>
          <note>
            Herr talman! Med tanke på ett inlägg som har gjorts vill jag
            påpeka att man nog ska vara försiktig med det som man läser på
            Dagens Nyheters debattsidor. Om till exempel USA påstås det att
            demokrater och republikaner har enats. Det som de har enats om
            är att man kan utvinna mer skiffergas, vilket är fossil energi.
            Jag tror inte att Miljöpartiet vill införa mer fossila bränslen
            eller bryta skiffer, så kallad frackning.
          </note>
          <note>
            Herr talman! Eftersom detta är mitt sista anförande från riksdagens
            talarstol vill jag rikta ett varmt tack till talmännen som med
            glimten i ögat har lett arbetet i kammaren på ett föredömligt
            sätt. Jag vill också tacka alla utskottskolleger genom de gångna
            16 åren och alla utskottskanslier, som jag haft förmånen att samarbeta
            med. Det är min förhoppning att den goda stämning som genomsyrar
            riksdagens arbete ska upprätthållas och att framtida riksdagsledamöter
            uppskattar den goda tradition som kännetecknar det svenska parlamentet.
          </note>
          <note>
            Överläggningen var härmed avslutad.
          </note>
          <note>
            5 § Uppskov till 2014/15 års riksmöte med behandlingen av vissa
            ärenden
          </note>
          <note>
            Andre vice talmannen konstaterade att ingen talare var anmäld.
          </note>
          <note>
            Ajournering
          </note>
          <note>
            Kammaren beslutade kl. 14.32 på förslag av andre vice talmannen
            att ajournera förhandlingarna till kl. 14.45 då avtackning skulle
            äga rum.
          </note>
          <note>
            Återupptagna förhandlingar
          </note>
          <note>
            Förhandlingarna återupptogs kl. 14.45.
          </note>
          <note>
            6 § Avtackning
          </note>
          <note type="speaker">
            Anf. 93 TALMANNEN:
          </note>
          <note>
            Ärade ledamöter! Detta riksmöte lider mot sitt slut och så även
            mandatperioden. Endast ett antal spännande interpellationsdebatter
            återstår.
          </note>
          <note>
            Vi har ett förtroendeuppdrag och är valda att företräda människor
            som har lagt en röst på just oss och våra respektive partier.
            Det gör vi i vårt arbete här i kammaren men också när vi är ute
            bland människor, syns i medierna och är ute på resor. Som ledamot
            är man ju alltid i tjänst och har aldrig semester.
          </note>
          <note>
            Även om jag inte ska ägna mig åt någon sammanfattning vill jag
            ändå säga några ord om förändringar som införts under mandatperioden.
          </note>
          <note>
            Efter ett intensivt arbete av sekretariatet, gruppledarna och
            undergrupper är nu den genomgripande översynen av riksdagsordningen
            klar, och den nya riksdagen kommer att kunna använda den som stöd
            i sitt arbete direkt från start.
          </note>
          <note>
            I oktober 2013 beslutade vi här i kammaren om ett nytt system
            för stöd till ledamöter som lämnar riksdagen. Som riksdagsledamot
            har man ju en ovärderlig kunskap och erfarenhet, men världen förändras
            och det yrke man en gång lämnade för uppdraget kan ställa helt
            andra krav i dag. Det så kallade omställningsstödet erbjuder bland
            annat rådgivningsinsatser för att underlätta för ledamöter att
            övergå till yrkesverksamhet.
          </note>
          <note>
            Ärade ledamöter! Det är inte alla av er som ställer upp till
            omval. För några av er är detta en avslutning på er period som
            riksdagsledamot, även om uppdraget fortsätter tills den nya riksdagen
            är vald och samlad.
          </note>
          <note>
            Det är 82 ledamöter som, och jag säger så, frivilligt lämnar
            sitt uppdrag i år. På era bänkar hittar de flesta av er en medalj
            – en sådan får de som har suttit minst en full mandatperiod. Men
            den så kallade miniatyren – det vill säga en pin – belönas alla
            avgående ledamöter med. Ni hittar också ett brev med ett personligt
            tack.
          </note>
          <note>
            Jag önskar att det fanns tid att tacka er alla med några personliga
            ord här i kammaren och från talarstolen, men jag inser att vi
            då skulle få sitta här en bra bit in på kvällen. I samråd med
            gruppledarna har jag därför kommit fram till att avgående ledamöter
            ska avtackas gruppvis, och bara de som har tjänstgjort i 16 år
            eller längre får ett mer personligt tack.
          </note>
          <note>
            När ni hör ert namn läsas upp vill jag be er resa er upp.
          </note>
          <note>
            Följande ledamöter har tillhört riksdagen hela eller delar av
            innevarande mandatperiod:
          </note>
          <note>
            Susanna Haby, Roger Lamell, Lena Sommestad, Stefan Caplan, Lolo
            Lindström, Linda Wemmert, Kajsa Lunderquist, Edip Noyan, Anton
            Abele, Abdirizak Waberi, Henrik Ripa, Bengt Berg, Abir Al-Sahlani,
            Thoralf Alfsson, Stellan Bojerud och Per-Johan Emtell.
          </note>
          <note>
            Tack för era insatser i riksdagen, för demokratin och för det
            svenska samhället!
          </note>
          <note>
            Följande ledamöter har tillhört riksdagen i cirka åtta år, och
            flertalet av dem kom in 2006: Tina Ehn, Staffan Anger, Per Svedberg,
            Peder Wachtmeister, Oskar Öholm, Mikael Sandström, som för övrigt
            bara tjänstgjort två dagar i kammaren under de åtta åren, Mats
            Johansson, Kent Persson, Karin Åström, Josefin Brink, Helena Leander,
            Hans Olsson, Göran Montan, Fredrick Federley, Eva Olofsson, Erik
            A Eriksson, Désirée Liljevall, Carin Runeson, Björn Leivik, Ann
            Arleklo, Jacob Johnson, Bodil Ceballos och Marianne Berg.
          </note>
          <note>
            Jag vill säga några ord om Mehmet Kaplan, som också tillhör denna
            grupp. Jag skulle vilja passa på att säga något om hans roll som
            gruppledare. Det har varit ett nöje att arbeta med Mehmet. Han
            har på ett utomordentligt och föredömligt sätt alltid arbetat
            för att hitta konstruktiva och pragmatiska lösningar för att arbetet
            i riksdagen ska fungera. Dessutom har Mehmet ett mycket gott humör,
            vilket har gjort saker och ting mycket lättare för oss vid gruppledarmötena.
          </note>
          <note>
            Tack för era insatser i riksdagen, för demokratin och för det
            svenska samhället!
          </note>
          <note>
            Följande ledamöter har tillhört riksdagen i cirka tolv år, och
            flertalet av dem kom in 2002: Bengt-Anders Johansson, Marie Nordén,
            Maria Stenberg, Louise Malmström, Lena Olsson, Lars Johansson,
            Lars Elinderson, Kurt Kvarnström, Kerstin Engle, Kerstin Haglö,
            Johan Linander, Henrik von Sydow, Hans Backman, Christina Zedell,
            Karin Granbom Ellison, Billy Gustafsson, Anne Marie Brodén och
            Anita Brodén.
          </note>
          <note>
            Till den här gruppen hör också Lena Adelsohn Liljeroth, som kom
            in i riksdagen 2002. Lena har varit verksam i kulturutskottet
            och näringsutskottet, och 2006 blev hon utnämnd till statsråd
            med ansvar för kulturfrågor.
          </note>
          <note>
            Roger Tiefensee tillhör också denna grupp, och jag vill tacka
            för hans insatser som gruppledare. Som gruppledare var Roger både
            pålitlig och pragmatisk i sin inställning till arbetet, och det
            var alltid lätt att samarbeta med Roger i de alltid lika intrikata
            gruppledarmötena, som vi har ganska tätt.
          </note>
          <note>
            Tack till alla er för era insatser i riksdagen, för demokratin
            och för det svenska samhället!
          </note>
          <note>
            De ledamöter som har tillhört riksdagen i ca 16 år – flertalet
            kom in 1998 – vill jag som sagt tacka med några personliga ord.
          </note>
          <note>
            Annelie Enochson kom in i riksdagen vid millennieskiftet för
            Kristdemokraterna och Göteborgs kommun. Under de två senaste mandatperioderna
            har hon varit ledamot i trafikutskottet. Engagemanget har varit
            särskilt stort i frågor som gällt sjöfarts- och trafiknykterhetsfrågor.
          </note>
          <note>
            Under hennes år i riksdagen har Annelies engagemang för utsatta
            barn också varit mycket tydligt. Hennes motion till kammaren resulterade
            bland annat i 116-numret, där man kan anmäla försvunna barn.
          </note>
          <note>
            Ett stort intresse för utrikes- och säkerhetspolitik har också
            präglat Annelies tid i riksdagen, då hon varit ledamot och ersättare
            i OSSE-delegationen samt ersättare i EU-nämnden, utrikesutskottet
            och försvarsutskottet. Hon har även varit ordförande för den svensk-israeliska
            parlamentariska vänskapsföreningen. Annelie har också haft ett
            stort engagemang för riksdagens kristna grupp, i vilken hon var
            ordförande från 2002 till 2010.
          </note>
          <note>
            I Annelies politiska gärning märks omsorgen om medmänniskor och
            hängivenheten i hennes värderingar.
          </note>
          <note>
            Tack, Annelie, för dina insatser i riksdagen, för demokratin
            och för det svenska samhället!
          </note>
          <note>
            Bo Bernhardsson blev invald i riksdagen 1991 för Socialdemokraterna
            och Skåne läns södra valkrets. Bo har suttit i riksdagen under
            olika perioder. Han har hunnit med att vara ledamot i ett stort
            antal utskott, bland annat näringsutskottet, finansutskottet,
            EU-nämnden och miljö- och jordbruksutskottet.
          </note>
          <note>
            Bo är en sann ideolog, tänkare och skribent stammande från Örnahusen
            i närheten av Simrishamn. Som ung åkte han till Lund för att studera,
            men han blev i stället busschaufför och sedan politisk sekreterare
            åt Sigvard Marjasin på Kommunalarbetareförbundet.
          </note>
          <note>
            Bo var länge förknippad med tidningen Arbetet i Skåne där han
            var chefredaktör mellan 1996 och 2000. Han var även chefredaktör
            för den socialdemokratiska idétidskriften Tiden mellan 2006 och
            2011.
          </note>
          <note>
            Av partivänner beskrivs Bo som en klok och eftertänksam person
            med fötterna på jorden, en god kamrat som kan spela både dragspel
            och gitarr.
          </note>
          <note>
            Bo har hjärtat kvar i Örnahusen och föräldrahemmet, som varit
            fritidshus men som nu kommer att bli åretruntbostad igen. Där
            kommer han med största sannolikhet att skriva många kloka ord
            även i framtiden – dock inga om SSU-tiden, eftersom han har slarvat
            bort sina anteckningar, har det sagts.
          </note>
          <note>
            Tack, Bo, för dina insatser i riksdagen, för demokratin och för
            det svenska samhället!
          </note>
          <note>
            Yvonne Andersson har under sin tid i riksdagen tjänstgjort som
            ledamot i såväl civilutskottet som utbildningsutskottet.
          </note>
          <note>
            Bland utbildningsfrågorna är det särskilt den högre utbildningen
            som Yvonne brinner för. Yvonne har ägnat ett särskilt stort engagemang
            åt frågor kopplade till forskningens villkor. Detta har kanaliserats
            genom bland annat Sällskapet riksdagsledamöter och forskare, där
            Yvonne varit ordförande sedan 2007. Som ordförande har hon arbetat
            enträget för att skapa broar mellan ledamöter och forskare.
          </note>
          <note>
            Redan före riksdagsinträdet var utbildningsfrågorna viktiga för
            Yvonne. Inte minst är hennes doktorsavhandling Teknikämnet på
            grundskolans mellanstadium ett tecken på det. Yvonne är filosofie
            doktor i pedagogik och har tjänstgjort vid Linköpings universitet
            i över 15 år.
          </note>
          <note>
            Yvonne har haft tunga uppdrag inom Kristdemokraterna, bland annat
            som talesperson för partiets utbildnings- och forskningspolitik.
            Hon har också varit partiets kvittningsperson.
          </note>
          <note>
            Yvonne beskrivs som en självständig, drivande och lojal kollega
            som inte är rädd för att stå upp för sin mening.
          </note>
          <note>
            Tack, Yvonne, för dina insatser i riksdagen, för demokratin och
            för det svenska samhället!
          </note>
          <note>
            Ulf Nilsson har en bred erfarenhet som riksdagsledamot efter
            att ha varit ledamot i lagutskottet och socialförsäkringsutskottet.
            Ulf har mycket stor arbetskapacitet, och som vice ordförande i
            utbildningsutskottet lade han ned mycket arbete på att utforma
            Folkpartiets och Alliansens utbildningspolitik inför valet 2006.
          </note>
          <note>
            I januari 2013 valdes Ulf till vice ordförande i kulturutskottet,
            och han har deltagit aktivt i kulturdebatten sedan dess. Utöver
            sina uppdrag i olika utskott har Ulf också varit en mycket aktiv
            ledamot i riksdagens delegation till Interparlamentariska unionen.
            Ulf har även varit med i den parlamentariska pensionsgruppen,
            vilket har gjort att han är mycket insatt i pensionssystemets
            alla snåriga regler.
          </note>
          <note>
            Trots sitt gedigna arbete med nationella frågor och sitt internationella
            engagemang har Ulf inte glömt bort att lyfta fram regionala frågor
            som rör Skåne. Han har bland annat skrivit motioner om lägre taxor
            på Öresundsbron, Lunds Universitets Historiska Museum och stöd
            till arkeologiska utgrävningar i Uppåkra.
          </note>
          <note>
            Ulf har ett stort intresse för litteratur, och att svenska språket
            är viktigt för Ulf märks tydligt. Grammatiska regler följs noga,
            och varje ordval är viktigt!
          </note>
          <note>
            Tack, Ulf, för dina insatser i riksdagen, för demokratin och
            för det svenska samhället!
          </note>
          <note>
            När hallänningen och kristdemokraten Lars Gustafsson kom in i
            riksdagen hade han med sig erfarenheter från operascenen, fotbollsplanen,
            bokhandeln, järnhandeln, bilverkstaden och inte minst från det
            egna företagandet.
          </note>
          <note>
            Att Lars har ett starkt intresse för det rullande kulturarvet
            har visat sig inte minst genom ett antal motioner och engagerade
            inlägg i kammaren. Det är ett intresse som har inneburit att han
            kunnat tillföra värdefull kunskap i trafikutskottet, där han under
            i stort sett hela sin ledamotstid haft uppdrag i någon form.
          </note>
          <note>
            Bland de frågor som Lars har drivit märks till exempel förenklade
            regelverk för import av samlarfordon och att han har uppmärksammat
            hur småföretagare och landsbygdsbor har drabbats när bensinmackar
            har lagts ned.
          </note>
          <note>
            Allra starkast är Lars engagemang när det gäller att stärka samhällets
            skyddsnät. Detta engagemang har han burit med sig i uppdragen
            som ledamot i socialutskottet, socialförsäkringsutskottet och
            skatteutskottet och i sitt uppdrag i såväl den så kallade pensionsgruppen
            som Socialförsäkringsutredningen.
          </note>
          <note>
            Tack, Lars, för dina insatser i riksdagen, för demokratin och
            för det svenska samhället!
          </note>
          <note>
            Med sin värmländska dialekt känns Jan-Evert Rådhström lätt igen.
            Hans utpräglade intresse och brinnande engagemang för infrastrukturfrågor
            ledde till att han var med om att driva igenom två viktiga infrastrukturpropositioner
            i riksdagen. Passande nog för en person som i sitt eget företag
            arbetat med tunga transporter kom han att ägna sig åt just trafikfrågor.
            Jan-Evert har varit talesperson för Moderaterna i infrastrukturfrågor
            och är sedan 2006 vice ordförande i trafikutskottet. Därutöver
            har han varit aktiv i ledamotsrådet.
          </note>
          <note>
            Jan-Evert tillhör riksdagens personligheter och har många strängar
            på sin lyra. Efter att ha bidragit till att vi i dag har övervakningskameror
            i taxibilar för att skydda både resenärer och chaufförer och till
            att polisen har möjlighet att göra alkoholkontroller på piloter
            kommer han nu att arbeta lokalt med politik och med sina företag.
          </note>
          <note>
            Jan-Evert är en sann lokalpatriot med stort engagemang och stark
            familjekänsla. Det är ett mycket stort antal ledande politiker
            som genom hans gästfrihet fått lära känna norra Värmland.
          </note>
          <note>
            Tack, Jan-Evert, för dina insatser i riksdagen, för demokratin
            och för det svenska samhället!
          </note>
          <note>
            Gunnar Axén kom in i riksdagen för Moderaterna och Östergötlands
            läns valkrets och blev först ledamot i finansutskottet. Sedan
            2006 har han varit ordförande i socialförsäkringsutskottet.
          </note>
          <note>
            Riksdagen var ingen ny arbetsplats för Gunnar. Han hade tjänstgjort
            i riksdagen under åren 1994 till 1996 som politisk sekreterare
            på Moderaternas kansli med ansvar för bland annat trafikfrågor,
            då i nära samarbete med undertecknad.
          </note>
          <note>
            Gunnar brukar lyckas med det mesta han företar sig. År 2010 utsåg
            regeringen honom till ordförande för den parlamentariska socialförsäkringsutredningen
            – ett tungt uppdrag som krävde en omfattande arbetsinsats och
            kompromissvilja.
          </note>
          <note>
            Men en sak har han misslyckats med. Särskilt i valet 1994 jobbade
            Gunnar stenhårt för att få Anders Borg invald i riksdagen. Det
            projektet har han ännu inte lyckats med. Men skam den som ger
            sig!
          </note>
          <note>
            Tack, Gunnar, för dina insatser i riksdagen, för demokratin och
            för det svenska samhället!
          </note>
          <note>
            Christina Oskarsson började 1998 sitt uppdrag som riksdagsledamot
            för Socialdemokraterna och Västra Götalands läns norra valkrets.
          </note>
          <note>
            Christina har varit ledamot och suppleant i flera utskott under
            sina nästan 16 år i riksdagen. Hon har även på ett förtjänstfullt
            sätt utfört det svåra uppdraget som en av partiets kvittningspersoner
            sedan 2006, ett uppdrag där det verkligen gäller att ha integritet,
            ordning och reda.
          </note>
          <note>
            I sitt arbete i civilutskottet och skatteutskottet har Christina
            värnat om att utsatta får det stöd de behöver och att jämställdhet
            ska vara mer än en läpparnas bekännelse.
          </note>
          <note>
            Vid sidan om uppdraget som riksdagsledamot har Christina även
            engagerat sig i ett flertal nämnder och kommittéer, bland annat
            som ledamot i Patientskadenämnden där hon gjort ett uppskattat
            arbete.
          </note>
          <note>
            Partikamraterna understryker att Christina Oskarsson alltid är
            en god förebild. Hon ställer upp för andra och deltar aktivt i
            arbetet i rörelsen genom exempelvis dörrknackningar och arbetsplatsbesök.
          </note>
          <note>
            Tack, Christina, för dina insatser i riksdagen, för demokratin
            och för det svenska samhället!
          </note>
          <note>
            Då hon enligt partikamraterna är känd som småföretagarnas hjälte
            är det inte konstigt att Carina Adolfsson Elgestam har varit mest
            aktiv i näringsutskottet under sin tid här i riksdagen. Därtill
            har Carina också varit i EU-nämnden och Riksrevisionens styrelse.
          </note>
          <note>
            Under sin politiska bana har Carina framför allt drivit näringslivsfrågorna
            med särskilt intresse för kvinnligt företagande. Två år i rad
            har hon blivit utsedd av Företagarna till Sveriges mest företagsvänliga
            riksdagsledamot.
          </note>
          <note>
            Partivännerna vittnar om att Carina är en stor organisatör –
            oavsett om det gäller ett parti eller ett party. Och det är många
            som har råkat ut för hennes iver att dra i gång saker.
          </note>
          <note>
            Trots att Carina nu lämnar riksdagen kommer hon inte att lämna
            näringslivsfrågorna. Hon ska enligt ryktet bli företagare på Öland.
          </note>
          <note>
            Tack, Carina, för dina insatser i riksdagen, för demokratin och
            för det svenska samhället!
          </note>
          <note>
            Anders Karlsson kom in i riksdagen 1998 för Socialdemokraterna
            och Skåne läns västra valkrets. Anders har under sin långa riksdagskarriär
            hunnit med att vara ordförande för arbetsmarknadsutskottet, trafikutskottet
            och försvarsutskottet. Den senaste mandatperioden har han varit
            aktiv i skatteutskottet och Nordiska rådets svenska delegation.
          </note>
          <note>
            Anders har en facklig bakgrund som byggnadsarbetare. Denna erfarenhet
            har gett honom en stark övertygelse om vikten av fackligt och
            politiskt samarbete. Den har också gett honom en stor förståelse
            för vikten av alla människors möjlighet till arbete, något som
            han inte minst visade när han ledde arbetsmarknadsutskottet.
          </note>
          <note>
            Många tror att Anders kommer från Landskrona, men han har alltid
            bott i den lilla orten Härslöv. Trots alla år i riksdagen är Anders
            djupt förankrad i den skånska myllan, vilket många av hans motioner
            vittnar om.
          </note>
          <note>
            Anders har ett hjärta som klappar för rättvisa, och enligt partikamraterna
            tvekar han inte att sticka ut hakan, oavsett om det gäller partimotståndare
            eller den egna partiledningen.
          </note>
          <note>
            Tack, Anders, för dina insatser i riksdagen, för demokratin och
            för det svenska samhället!
          </note>
          <note>
            Åsa Torstensson valdes in i riksdagen 1998 i Västra Götalands
            läns västra valkrets och är därmed en av Centerpartiets långvariga
            trotjänare.
          </note>
          <note>
            Åsa började sin tid i riksdagen som ledamot i EU-nämnden och
            konstitutionsutskottet. Härefter har Åsa varit ledamot i flera
            utskott och bland annat även varit ledamot i Nordiska rådets svenska
            delegation. Mellan 2004 och 2006 var Åsa gruppledare för Centerpartiets
            riksdagsgrupp. Hon har även varit en av partiets kvittningspersoner.
          </note>
          <note>
            Under fyra år var Åsa infrastrukturminister och Centerpartiets
            främsta företrädare i dessa frågor. Sedan Åsa 2010 kom tillbaka
            till riksdagen har hon varit en mycket god rådgivare till flera
            av partiets ledamöter.
          </note>
          <note>
            Åsa har som ledamot även haft flera uppdrag, bland annat i 2011
            års vallagskommitté och Ansvarskommittén med uppdrag att utreda
            grundläggande frågor om statens verksamhet och regional indelning
            och organisering.
          </note>
          <note>
            Åsa har engagerat sig mot kärnkraft, för de förnybara och hållbara
            alternativa energikällorna, och hon har varit aktiv i avvecklandet
            av reaktorerna i Barsebäck. Hon har även haft tunga uppdrag inom
            sitt parti, bland annat genom att hon har varit med och utvecklat
            Centerpartiets miljö- och energipolitik.
          </note>
          <note>
            Tack, Åsa, för dina insatser i riksdagen, för demokratin och
            för det svenska samhället!
          </note>
          <note>
            Lars Ohly valdes in som riksdagsledamot för Vänsterpartiet 1998
            i Stockholms läns valkrets. Som riksdagsledamot har Lars profilerat
            sig inom utrikespolitiken. I riksdagen har Lars varit ledamot
            i kulturutskottet, EU-nämnden, utrikesnämnden och OSSE-delegationen.
          </note>
          <note>
            Lars har varit en tongivande profil inom svensk politik under
            sin politiska bana, och han har haft tunga uppdrag inom sitt parti.
            Mellan 1994 och 2000 var han partisekreterare, och mellan 2004
            och 2011 var han partiets ordförande.
          </note>
          <note>
            Som ordförande hade Lars en central roll i att göra Vänsterpartiet
            till ett parti med regeringsambitioner. Genom att under en period
            vara kulturpolitisk talesperson för Vänsterpartiet visade Lars
            också sitt stora engagemang för bland annat kulturarbetarnas villkor.
            Därtill har han varit starkt drivande i tillgänglighetsfrågor.
          </note>
          <note>
            Lars är en mycket uppskattad och respekterad debattör. Men han
            är väl den enda politikern som öppet håller på både det röda och
            det blåa laget – han är nämligen en hängiven djurgårdare.
          </note>
          <note>
            Tack, Lars, för dina insatser i riksdagen, för demokratin och
            för det svenska samhället!
          </note>
          <note>
            Cristina Husmark Pehrsson kom in i riksdagen för Moderaterna
            och Skåne läns västra valkrets. Innan hon påbörjade sin politiska
            bana var hon operationssköterska och sedan även vårdlärare och
            företagssköterska.
          </note>
          <note>
            Cristina blev snabbt en av Moderaternas ledande politiker i socialutskottet.
            Äldrefrågorna var några av de frågor som engagerade henne allra
            mest. Förutom utskottsarbete har hon under sin tid i riksdagen
            också varit vice ordförande i Nordiska rådets svenska delegation.
          </note>
          <note>
            År 2006 blev Cristina socialförsäkringsminister, och det låg
            på henne att genomföra ett antal mycket tuffa och krävande reformer.
            Under en period befann hon sig ofta i hetluften, men Cristina
            behöll sitt lugn i de flesta situationer trots att trycket var
            hårt, ofta från flera olika håll.
          </note>
          <note>
            Cristina är alltid väldigt påläst. Medarbetare vittnar om att
            man som föredragande aldrig chansade och bara redogjorde för sammanfattningen
            av en text, då Cristina alltid hade läst allt och givetvis ställde
            frågor på allt.
          </note>
          <note>
            Cristina beskrivs som en ledare och chef som med genuint intresse
            och engagemang möter och ser varje individ och som aldrig tvekar
            att komma till undsättning varhelst hjälpen behövs – inom politiken,
            professionen eller privat.
          </note>
          <note>
            Tack, Cristina, för dina insatser i riksdagen, för demokratin
            och för det svenska samhället!
          </note>
          <note>
            Kommunalråd, utskottsordförande och framför allt språkrör är
            några av uppdragen som Peter Eriksson har haft.
          </note>
          <note>
            Peter blev invald i riksdagen första gången 1994 för Miljöpartiet
            i Stockholms läns valkrets. Men vid årsskiftet 1998/99 lämnade
            han riksdagen för att bli kommunalråd i Kalix.
          </note>
          <note>
            Efter valet 2002 återvände han till riksdagen, då som nyvalt
            språkrör tillsammans med Maria Wetterstrand.
          </note>
          <note>
            Peter började sin bana som ledamot i konstitutionsutskottet redan
            1994. Efter valet 2010 återvände han som ordförande i nämnda utskott.
            Han har som ordförande drivit att den viktigaste delen i utskottets
            granskningsverksamhet är själva processen, snarare än det betänkande
            som granskningen leder fram till.
          </note>
          <note>
            Peter har varit med om att leda sitt parti till stora framgångar,
            som tredje största parti i riksdagsvalet 2010 och som näst största
            parti i EU-valet 2014.
          </note>
          <note>
            Efter att ha blivit invald i EU-parlamentet lämnar Peter nu riksdagen.
          </note>
          <note>
            Peter har ett mycket starkt engagemang för demokrati och folkstyre.
            Han var också ledamot av Grundlagsutredningen under åren 2004–2008.
            Folkomröstningar och folkinitiativ ligger honom särskilt varmt
            om hjärtat, vilket han också arbetade aktivt med inte minst under
            sin tid som kommunalråd i Kalix.
          </note>
          <note>
            Tack, Peter, för dina insatser i riksdagen, för demokratin och
            för det svenska samhället!
          </note>
          <note>
            Följande ledamöter har tillhört riksdagen i mer än 16 år.
          </note>
          <note>
            Siv Holma kom in i riksdagen 1998 för Vänsterpartiet och Norrbottens
            län. Hon hade dessförinnan redan tjänstgjort som ersättare en
            kort period 1995.
          </note>
          <note>
            Siv har haft flera uppdrag i riksdagen, bland annat som ledamot
            i trafikutskottet. Men det var framför allt i kulturutskottet
            som Siv fick möjlighet att ägna sig åt en av sina hjärtefrågor
            och vara med och forma svensk kulturpolitik. Mellan 2006 och 2010
            var hon kulturutskottets ordförande.
          </note>
          <note>
            Under många år har Siv varit en stark profil inom Vänsterpartiet,
            och hon har varit viktig för partiets ekonomiska och feministiska
            politik.
          </note>
          <note>
            Hon spelade en central roll i det rödgröna samarbetet mellan
            1998 och 2006, där hon bland annat hade rollen som partiets budgetförhandlare.
            Hon har också varit ledamot i partistyrelsen.
          </note>
          <note>
            Siv har varit en tydlig röst för Norrbottens frågor i allmänhet
            och Kirunas i synnerhet, och hon brinner särskilt för nationella
            minoritetsfrågor.
          </note>
          <note>
            Som politiker är Siv energisk och drivande och har en förmåga
            att lyfta in nya perspektiv.
          </note>
          <note>
            Tack, Siv, för dina insatser i riksdagen, för demokratin och
            för det svenska samhället!
          </note>
          <note>
            Tommy Waidelich har suttit i riksdagen i flera omgångar för Socialdemokraterna,
            första gången 1991 som ersättare och därefter mellan 1994 och
            1995.
          </note>
          <note>
            Åren 1995–1998 var han ledamot i Europaparlamentet och tillhörde
            den första gruppen av svenska Europaparlamentariker.
          </note>
          <note>
            Sedan 1998, när Tommy kom in i riksdagen för tredje gången, har
            han haft många uppdrag. Han har varit ledamot i finansutskottet,
            konstitutionsutskottet och EU-nämnden – den sistnämnda har han
            också varit ordförande i. Han har också varit vice ordförande
            i Riksrevisionens styrelse och Riksrevisionens parlamentariska
            råd.
          </note>
          <note>
            Under denna mandatperiod har Tommy varit vice ordförande i finansutskottet
            och ledamot i utrikesutskottet.
          </note>
          <note>
            Men en av de tyngsta rollerna som Tommy har haft är kanske den
            som ekonomisk-politisk talesperson för sitt parti mellan 2011
            och 2012.
          </note>
          <note>
            Tommys politiska hjärtefrågor är rättvisa, mångfald, social rörlighet
            och urban tillväxt – allt i den globaliserade ekonomins perspektiv.
            Han har drivit dessa frågor såväl i EU-parlamentet som i riksdagen.
          </note>
          <note>
            Tommy är brevbäraren i Södertälje som blev europé och internationalist.
            Han är den sanne diplomaten – språkbegåvad och världsvan. Han
            har ett stort internationellt nätverk och är mycket uppskattad
            utanför rikets gränser.
          </note>
          <note>
            Tack, Tommy, för dina insatser i riksdagen, för demokratin och
            för det svenska samhället!
          </note>
          <note>
            Carina Hägg valdes in i riksdagen 1995 för Socialdemokraterna
            och Jönköpings län.
          </note>
          <note>
            Carina har en diger meritlista från riksdagen, och hon har bland
            annat varit ledamot i utrikesutskottet och socialutskottet.
          </note>
          <note>
            Carina har varit en stark röst för rättvisa och framför allt
            för kvinnors rättigheter. Hennes engagemang för frågor som rör
            jämställdhet, kvinnors sexuella och reproduktiva hälsa och rättigheter,
            utbildning för flickor och våld mot kvinnor går inte att ta miste
            på. Hennes arbete har också sträckt sig långt utanför Sveriges
            gränser.
          </note>
          <note>
            Carina har varit ledamot i flera internationella parlamentariska
            delegationer, och inte minst är hennes arbete på Afrikas horn
            mycket uppskattat.
          </note>
          <note>
            Partikamraterna vittnar om att Carina är en arbetsmyra – noggrann
            och samvetsgrann. Hon har aldrig tvekat att ta tag i svåra frågor.
            Hon är en orädd person, och med energi har hon gett sig i kast
            med utmaningar som andra backar för.
          </note>
          <note>
            Carina är varm och medkännande som få.
          </note>
          <note>
            Tack, Carina, för dina insatser i riksdagen, för demokratin och
            för det svenska samhället!
          </note>
          <note>
            Ann-Kristine Johansson kom in i riksdagen 1994 och har representerat
            Socialdemokraterna och Värmlands län.
          </note>
          <note>
            Ann-Kristine har haft många och varierande uppdrag i riksdagen.
            Hon har bland annat varit ledamot i miljö- och jordbruksutskottet
            och näringsutskottet. Därtill har hon varit ledamot i Nordiska
            rådets svenska delegation.
          </note>
          <note>
            Hemma i Värmland är Ann-Kristine ordförande för Socialdemokraterna.
          </note>
          <note>
            Ann-Kristine har många gånger berättat om sin resa från att jobba
            som avbytare till att bli en driven riksdagsledamot med många
            strängar på sin lyra.
          </note>
          <note>
            Jordbrukspolitik, regionalpolitik, rovdjursfrågor och nu senast
            energipolitik är bara några av de politiska ämnen som Ann-Kristine
            behärskar. Hon är en kompromisslös försvarare av skogens och glesbygdens
            rätt att leva och utvecklas.
          </note>
          <note>
            Hennes mångåriga engagemang i Nordiska rådet och frågor kring
            gränsproblematik är känt. Ann-Kristines sociala kompetens är hög,
            och hennes övernattningsbostad har varit en träffpunkt där många
            intressanta och spännande möten har ägt rum. När nu Ann-Kristine
            väljer att gå vidare gör hon det för att leda ett eget företag.
          </note>
          <note>
            Tack, Ann-Kristine, för dina insatser i riksdagen, för demokratin
            och för det svenska samhället!
          </note>
          <note>
            Eva Flyborg kom in i riksdagen 1994 och har under sin tid i riksdagen
            representerat Folkpartiet och Göteborgs kommun. Detta har synts
            tydligt i hennes motioner under åren, som i många fall haft ett
            tydligt Göteborgsperspektiv.
          </note>
          <note>
            Eva har huvudsakligen sysslat med företagspolitik och energipolitik
            i riksdagen. Hon har en bakgrund som ekonom och har ett betydande
            antal förtroendeuppdrag i bagaget. Under många år var hon Folkpartiets
            representant i näringsutskottet, men hon har också hunnit med
            att vara ledamot i arbetsmarknadsutskottet.
          </note>
          <note>
            I riksdagen har Eva också blivit känd för att hon var med och
            tog initiativ till riksdagens Beatlesklubb, öppen för både ledamöter
            och tjänstemän. Beatlesklubben i riksdagen lär vara världsunik.
          </note>
          <note>
            Eva Flyborg är en politiker som alltid är påläst och som med
            stor entusiasm är villig att förvärva ny kunskap. Hon har genom
            sin sakkunskap varit en uppskattad ledamot som vunnit mycket stor
            respekt bland kolleger och allmänhet.
          </note>
          <note>
            Tack, Eva, för dina insatser i riksdagen, för demokratin och
            för det svenska samhället!
          </note>
          <note>
            Följande ledamot har tillhört riksdagen i mer än 22 år.
          </note>
          <note>
            Mats Odell var KD-veteran redan innan han kom in i riksdagen
            1991. Han hade då redan prövat på ledamotsuppdraget under en månad
            1988, då han tjänstgjorde som ersättare åt dåvarande partiledaren
            Alf Svensson – egentligen innan partiet riktigt kommit in i riksdagen.
          </note>
          <note>
            Mats var mellan 2010 och 2012 gruppledare för Kristdemokraterna.
            Utskottsuppdragen har varierat under åren. Bland annat var Mats
            finansutskottets vice ordförande 1998–2002, och under den innevarande
            mandatperioden har han varit ordförande i riksdagens näringsutskott,
            där han med sitt uppskattade sätt har bidragit stort till den
            goda stämningen i utskottet.
          </note>
          <note>
            Mats har varit statsråd i två regeringar, kommunikationsminister
            mellan 1991 och 1994 och finansmarknadsminister mellan 2006 och
            2010. Under den första statsrådsperioden märks bland annat engagemanget
            för Högakustenbron och Öresundsbron och det faktum att han banade
            väg för höghastighetståg mellan landets tre största städer.
          </note>
          <note>
            Under Mats andra statsrådsperiod ansvarade han för de statliga
            bolagen, där han åstadkom betydelsefulla skiften i ett antal centrala
            frågor. Bland annat förändrade han rekryteringsprocesser med fokus
            på kompetensrekrytering och utnämnande av fler kvinnor till chefspositioner.
          </note>
          <note>
            Mats har gjort sig känd som en lyhörd politiker och en person
            med starkt engagemang för utsatta i samhället. Inte minst hans
            insatser som ordförande i Finanskoalitionen mot barnpornografi
            vittnar om detta.
          </note>
          <note>
            Röster om Mats säger att han är kvicktänkt, varm, generös och
            en bra ledare som lyfter människor omkring sig.
          </note>
          <note>
            Tack, Mats, för dina insatser i riksdagen, för demokratin och
            för det svenska samhället!
          </note>
          <note>
            Till sist vill jag tacka mina avgående kolleger i talmanspresidiet.
          </note>
          <note>
            Jan Ertsborn kom in i riksdagen 2002 för Folkpartiet och Hallands
            läns valkrets och tog plats i lagutskottet. År 2010 blev Jan vice
            ordförande i civilutskottet, ett uppdrag han behöll fram till
            2012 då han utsågs till tredje vice talman.
          </note>
          <note>
            Jan är advokat och har länge varit engagerad i och arbetat med
            civilrättsliga frågor, såväl inom sin profession som i uppdraget
            som riksdagsledamot. Han är kanske mest förknippad med sitt arbete
            inom frågor som rör skuldsättning, skuldsanering och olika former
            av förmyndarskap. Mycket tack vare Jans arbete kan barn inte längre
            skuldsättas och hamna hos kronofogden. Jan var även regeringens
            utredare i Insolvensutredningen.
          </note>
          <note>
            Då han är en sann socialliberal har de sociala frågorna legat
            honom varmt om hjärtat, vilket de också fortsättningsvis kommer
            att göra. Naturligtvis kommer även föreningslivet och, har jag
            förstått, tennisen och golfen att få ett stort utrymme i Jans
            kalender.
          </note>
          <note>
            Ja, Jan, du utnämndes som sagt till tredje vice talman under
            hösten 2012. När man tillträder ett nytt ämbete är det viktigt
            att man känner att man är välkommen och att det märks hur nödvändig
            man är. Det hoppas jag att du har känt från vår sida.
          </note>
          <note>
            Du har i kraft av din långa erfarenhet kunnat bidra med viktiga
            kunskaper om både riksdagen och livet på ett mycket förtjänstfullt
            sätt. Du har utmärkt dig som den balanserade diplomaten i talmanspresidiet,
            och det har varit väldigt givande att få samarbeta med dig.
          </note>
          <note>
            Tack, Jan, för dina insatser i riksdagen, för demokratin och
            för det svenska samhället!
          </note>
          <note>
            Ulf Holm blev invald i riksdagen 2002 för Miljöpartiet och Skåne
            läns södra valkrets. Innan dess var Ulf ledamot i EU-parlamentet
            mellan åren 1995 och 1999.
          </note>
          <note>
            Under de första åtta åren var Ulf ledamot i arbetsmarknadsutskottet.
            Han var också gruppledare för Miljöpartiet under sista halvan
            av förra mandatperioden. Denna mandatperiod har han varit andre
            vice talman – den första miljöpartisten i talmanspresidiet.
          </note>
          <note>
            Ulf är brett respekterad över partigränserna som en ledamot med
            stor integritet. Han har gjort sig känd som en ledamot som värnar
            ordning och reda och som står upp mot alla former av fiffel och
            maktmissbruk.
          </note>
          <note>
            Ändå har Ulf Holm kanske gjort störst intryck i EU-nämnden, där
            han har varit aktiv under en lång period. Han har där gjort sig
            känd som påläst, ambitiös granskare av regeringens EU-politik,
            oavsett om den företrätts av socialdemokratiska eller borgerliga
            regeringar.
          </note>
          <note>
            Det är ingen enkel uppgift att summera fyra års gott kollegialt
            samarbete. Men i talmanspresidiet har du, Ulf, varit en handlingskraftig
            person som med din mycket positiva natur presenterat idéer och
            tankar som du är engagerad i. Dina förtjänstfulla insatser som
            andre vice talman och politiker har gjort avtryck i talmanskorridoren
            och kommer sannolikt att fortsätta göra avtryck i din fortsatta
            karriär.
          </note>
          <note>
            Tack, Ulf, för dina insatser i riksdagen, för demokratin och
            för det svenska samhället!
          </note>
          <note>
            Vi önskar våra avgående kolleger lycka till med deras nya uppdrag!
          </note>
          <note>
            I morgon kommer det att läggas upp ett antal bilder på hemsidan
            och på Intranätet som det går alldeles utmärkt att ladda ned om
            man vill – så länge man inte använder dem i kommersiellt syfte,
            ska jag dock säga.
          </note>
          <note>
            Ärade ledamöter! Ett stort tack för era energiska och entusiastiska
            insatser under den här mandatperioden! Jag är personligen mycket
            stolt över det arbete som vi har uträttat här i kammaren, och
            som alltid är jag väldigt stolt över våra långvariga, konstruktiva
            demokratiska traditioner.
          </note>
          <note>
            Jag vill också ta tillfället i akt att tacka särskilt förste
            vice talmannen Susanne Eberstein, gruppledarna och övriga ledamöter
            i riksdagsstyrelsen som jag har haft äran att samarbeta väl med
            under denna mandatperiod.
          </note>
          <note>
            Jag vill även rikta ett stort tack till förvaltningen och riksdagsdirektör
            Kathrin Flossing för allt ert hängivna arbete och stöd den här
            mandatperioden. Tack ska ni ha!
          </note>
          <note>
            Till sist vill jag önska alla, var och en, lycka till i valrörelsen!
          </note>
          <note type="speaker">
            Anf. 94 Tjänstgörande ålderspresident MATS ODELL (KD):
          </note>
          <note>
            Herr talman! Nu är det nog bara en person i den här kammaren
            som inte har blivit vederbörligen avtackad, och det är talmannen
            Per Westerberg själv.
          </note>
          <note>
            Vi började lära känna varandra på European Youth and Student
            Conference on Disarmament 1978 i Budapest, när vi delade rum på
            Hotel Ifjúság. Det betyder ungdom. Det goda intrycket av den fina
            person som han är har bara förstärkts genom åren och i samarbetet
            här i riksdagen.
          </note>
          <note>
            Per Westerberg är som vi alla vet en korrekt men också, skulle
            jag vilja säga, en i ordets bästa mening cool talman. Han har
            stil. Han har humor.
          </note>
          <note>
            Nu vill vi rikta ett varmt och djupt känt tack till dig, Per,
            för att du på ett imponerande tryggt, tålmodigt och trevligt sätt
            har lotsat oss genom den här mandatperiodens debatter, frågestunder
            och voteringar men också i praktiken varit chef för hela det här
            huset. Vi önskar också dig och din familj en riktigt skön sommar
            innan valrörelsen drar i gång på allvar.
          </note>
          <note>
            Nyss önskade du oss alla framgång i valrörelsen. Nu är det ju
            bara 349 mandat som ska fördelas, så det är ett nollsummespel.
            Men jag tror att jag har med mig alla ledamöter här när jag säger
            att vi önskar också dig framgång i valrörelsen.
          </note>
          <note>
            Tack för den här tiden!
          </note>
          <note>
            Ajournering
          </note>
          <note>
            Kammaren beslutade kl. 15.39 på förslag av talmannen att ajournera
            förhandlingarna till kl. 16.00 då votering skulle äga rum.
          </note>
          <note>
            Återupptagna förhandlingar
          </note>
          <note>
            Förhandlingarna återupptogs kl. 16.00.
          </note>
          <note>
            7 § Beslut om ärenden som slutdebatterats vid dagens sammanträde
          </note>
          <note>
            Punkt 1
          </note>
          <note>
            Punkt 2
          </note>
          <note>
            8 § Svar på interpellation 2013/14:537 om myndigheters placering
            och nedläggning av skattekontor runt om i landet
          </note>
          <note type="speaker">
            Anf. 95 Statsrådet STEFAN ATTEFALL (KD):
          </note>
          <note>
            Herr talman! Tina Ehn har frågat mig på vilket sätt jag kan säkerställa
            att en grundläggande service för människor och företag finns tillgänglig
            även på mindre orter. Tina Ehn har vidare frågat mig på vilket
            sätt jag avser att se till att myndigheterna lever upp till de
            principer som Sveriges riksdag är enig om. Tina Ehn har slutligen
            frågat om jag avser att påverka hur många lokalkontor en myndighet
            kan lägga ned samt var dessa i så fall bör placeras.
          </note>
          <note>
            Alla beslut om hur förvaltningen ska organiseras vägleds av att
            förvaltningens organisation ska vara tydlig, ändamålsenlig och
            kostnadseffektiv. Myndigheterna ska ha goda förutsättningar att
            bedriva sin verksamhet på ett effektivt och rättssäkert sätt.
            Detta ska återspeglas även i valet av lokaliseringsort. En myndighets
            lokaliseringsort omprövas inte kontinuerligt, utan fastställs
            i allmänhet genom beslut i samband med nybildande eller större
            ombildningar av myndigheter.
          </note>
          <note>
            Regeringen har i budgetpropositionen för 2014 uttalat vikten
            av att överväga om statliga myndigheters lokalisering i ökad utsträckning
            kan få en spridning över landet. Det handlar om att noga pröva
            om myndigheterna kan lokaliseras utanför storstäderna, i första
            hand till länscentrum eller andra större orter.
          </note>
          <note>
            Regeringens förvaltningspolitik bygger samtidigt på att myndigheterna
            i stor utsträckning själva, utifrån de mål för verksamheten som
            riksdagen och regeringen fastställer, avgör hur den egna verksamheten
            ska organiseras för att på bästa sätt tillgodose medborgares och
            företags behov. Det innebär att regeringens styrning av statsförvaltningen
            bygger på en långtgående delegering. Myndigheterna har ett stort
            ansvar att utifrån tilldelade uppgifter och resurser utforma sina
            verksamheter och sin organisation på det sätt som är mest ändamålsenligt.
          </note>
          <note>
            I den förvaltningspolitiska propositionen Offentlig förvaltning
            för demokrati, delaktighet och tillväxt har regeringen angett
            att utgångspunkten för de statliga myndigheternas service ska
            vara en så långt som möjligt likvärdig tillgång till service för
            alla. Det är dock den enskilda myndigheten som, inom ramen för
            de generella styrinstrumenten, avgör hur dess tjänster utvecklas,
            genom vilka kanaler de finns tillgängliga och hur samverkan sker
            med andra myndigheter. Varje myndighet ansvarar också för att
            medborgarkontakter och service inom myndighetens område uppfyller
            behoven hos medborgare och företag i hela landet.
          </note>
          <note>
            Regeringens övergripande mål för utvecklingen av medborgarkontakter
            och service är vidare att kontakterna sker via de kanaler som,
            med beaktande av rättssäkerhet och kvalitet, mest effektivt tillgodoser
            medborgares och företags behov. Utvecklingen av lokala servicekontor
            och annan kontorsnärvaro bör präglas av balans mellan möjligheter
            till samordning, lokala förutsättningar samt möjligheter till
            och utveckling av service genom andra kanaler.
          </note>
          <note type="speaker">
            Anf. 96 TINA EHN (MP):
          </note>
          <note>
            Herr talman! Jag får tacka så mycket för svaret. Jag har ställt
            tre frågor till statsrådet.
          </note>
          <note>
            Sedan maktskiftet i Sverige 2006 har 55 statliga myndigheter
            kommit till, men hälften av dem har hamnat i huvudstaden, enligt
            en granskning som tidningen Riksdag &amp; Departement gjorde. Samtidigt
            har riksdagen vid flera tillfällen uttalat att varje beslut om
            lokalisering av statlig verksamhet bör föregås av noggranna överväganden
            om möjligheter att i första hand välja länscentrum eller vissa
            orter i eller i anslutning till nationella regionalpolitiska stödområden.
            Det är i mångt och mycket i det regionalpolitiska perspektivet
            som jag lyfter den här frågan.
          </note>
          <note>
            Det finns flera principer. I arbetsmarknadsutskottets betänkande
            från 1996 står det att annan lokaliseringsort än Stockholm regelmässigt
            bör övervägas. Det är principer som näringsutskottet sedan har
            ställt sig bakom.
          </note>
          <note>
            Samtidigt pågår det centralisering av myndigheter på flera platser
            runt om i landet. Det har lagts ned och slagits ihop ungefär hundra
            skattekontor bara under ett år, år 2008. I min interpellation
            skriver jag: Nu är det dags igen. Jag tar upp frågan om lokalkontoren
            i Åmål och Mora. Åmåls skattekontor har man sagt ska flytta till
            Karlstad och Mora skattekontor till Falun.
          </note>
          <note>
            Jag kommer själv från Västra Götalands län, så jag har tittat
            på vad man har sagt från politiken där. Från Västra Götalandsregionen
            har man reagerat genom en skrivelse via Fyrbodals kommunalförbund
            till Sveriges Kommuner och Landsting. Med anledning av den här
            frågan och många andra frågor, inte minst frågan om nedläggning
            av skattekontoret i Åmål, har man efterlyst en regionalpolitisk
            analys av den statliga lokaliseringspolitiken.
          </note>
          <note>
            Det finns mycket att säga runt detta. Å ena sidan försvinner
            det arbetsplatser från en ort när man flyttar eller lägger ned
            kontoren. Å andra sidan försvinner det också akademiska platser,
            eftersom det många gånger krävs akademisk utbildning. Dessutom
            försvinner det service till många verksamheter.
          </note>
          <note>
            Man minskar ett företags möjligheter till stöd från de lokala
            skattekontoren. Det är en utveckling som går stick i stäv med
            det engagemang som finns för små orter att öka sin attraktivitet,
            där man jobbar hårt för att öka besöksnäringen och få företag
            att etablera sig. Men sedan drar staten undan möjligheter eller
            bryr sig kanske inte om att detta pågår på något sätt.
          </note>
          <note>
            Jag tycker inte att vi ska bestämma och i detalj säga var olika
            lokalkontor och myndigheter ska ligga. Men när vi ser den utveckling
            som pågår tycker jag att vi har principer som vi har kommit överens
            om som vi på något sätt kanske behöver följa upp. Vi behöver förstå
            att det kommer att leda till effekter som jag inte tror att någon
            av oss vill ha.
          </note>
          <note>
            Jag har en fråga. Vi har alla de principer som vi har uttalat
            och det som finns skrivet i den regionalpolitiska propositionen
            från 2002, där man tryckte på större regionala hänsyn när skattemyndigheter
            placeras.
          </note>
          <note>
            Jag tycker inte att frågan har fått ett fullödigt svar, utan
            jag tycker att det finns mycket som fattas.
          </note>
          <note type="speaker">
            Anf. 97 Statsrådet STEFAN ATTEFALL (KD):
          </note>
          <note>
            Herr talman! Principerna för hur vi styr statlig förvaltning
            är kanske unika utifrån ett internationellt perspektiv, eftersom
            vi har en mycket långtgående delegering. Myndigheterna har stor
            självständighet för att själva bestämma hur den uppgift ska verkställas
            som regeringen lägger på en myndighet och som riksdagen beslutar
            om. Det gäller hur bemanningen ska se ut, hur organisationen ska
            se ut, hur man ska arbeta och hur ska man uppnå målen.
          </note>
          <note>
            Det styrinstrument som vi har är egentligen, när myndigheten
            bildas, att fastställa huvudort, sätesort, att utse generaldirektör
            och genom budget, instruktioner och uppdrag ge myndigheten olika
            roller. Men själv bestämmer myndigheten bemanning, organisation
            och liknande saker.
          </note>
          <note>
            Vi har också ett kostnadstryck på alla myndigheter. Vi vill hushålla
            med skattebetalarnas pengar. Det innebär att de varje år måste
            bli lite effektivare.
          </note>
          <note>
            De principerna finns det ett brett stöd för i Sveriges riksdag,
            och jag hoppas också att Miljöpartiet ställer upp bakom de principerna.
          </note>
          <note>
            Det innebär att vi får lite olika uttryck runt om i landet. Jag
            kan inte svara för de enskilda myndigheterna, särskilt inte de
            som inte ligger under mitt ansvarsområde. Men generellt sett gäller
            att det kan ta sig lite olika utryck. Då måste man fråga sig:
            Vad är det viktigaste? Det är väl att ge bra service till medborgarna
            och företagen.
          </note>
          <note>
            Man kan ta Skatteverket som ett exempel. Då kan man säga att
            de har gjort en fantastisk resa. Från att vara en mycket utskälld
            myndighet som upplevdes oerhört otillgänglig och svår att ha att
            göra med har de till och med fått pris för att vara årets myndighet
            och liknande, eftersom de har förbättrat sin service radikalt
            genom exempelvis tjänster på hemsidan, telefon och liknande. De
            har använt nya tekniska metoder för att öka servicegraden.
          </note>
          <note>
            De kanske också har varit tvungna att titta på andra organisationsformer.
            Då har de mött upp behovet av att finnas lokalt runt om i Sverige
            genom att ha servicekontor. Det är ett drygt hundratal runt om
            i Sverige, vilket har möjliggjort att Skatteverket i dag finns
            på en del orter där de inte fanns förut.
          </note>
          <note>
            Som exempel kan vi ta att Skatteverket tidigare inte har haft
            service men nu har det via så kallade lokala servicekontor på
            orter som Gislaved, Hisingen, Västra Frölunda, Nässjö, Botkyrka,
            Sundbyberg och Älmhult. Det finns en rad olika orter där man kanske
            annars hade tvingats lägga ned verksamheten, om man inte hade
            haft de här servicekontoren. Då kan man nämna Arvidsjaur, Vilhelmina,
            Gällivare, Ljusdal, Bollnäs, Tierp, Tranås, Strängnäs, Köping,
            Fagersta, Borlänge etcetera – det är en lång rad till.
          </note>
          <note>
            Det innebär inte att jag inte delar den oro som man också kan
            känna för att enskilda kloka beslut, väl grundade i olika myndigheter,
            sammantaget kan bidra till att man får en sämre service än man
            annars skulle behöva få eller att man skulle få en sämre närvaro
            än vad som annars skulle vara möjligt. Det är något som man ständigt
            måste jobba med. Men jag tror inte att lösningen är att staten
            dikterar exakt hur man ska organisera sig i de olika myndigheterna.
          </note>
          <note>
            Uppgiften om att det har blivit 55 nya statliga myndigheter är
            en sanning med stor modifikation. För de flesta av de här myndigheterna
            har det varit omorganisation av befintliga myndigheter som har
            slagits ihop eller som har delats på ett nytt sätt. Då har det
            funnits befintlig personal som har jobbat i myndigheten, och så
            har man gjort en ny organisation. Det är klart att det är ganska
            dålig personalpolitik att då säga: Nu tappar ni alla jobb, för
            nu flyttar myndigheten rätt upp och ned, och det skulle också
            bli en stor kompetensförlust. Det har prövats på en del ställen,
            inte alltid med bästa resultat.
          </note>
          <note>
            Jag kan nämna myndigheter som har bildats nyligen: Statens servicecenter
            med säte i Gävle, Havs- och vattenmyndigheten i Göteborg, som
            delvis är gamla Fiskeriverket, som låg i Göteborg, men också består
            av en del verksamhet från Naturvårdsverket, som har sitt säte
            i Stockholm. Det sker alltså ett antal etableringar runt om i
            Sverige, så det är en mer komplex bild än vad Tina Ehn vill ge
            sken av.
          </note>
          <note type="speaker">
            Anf. 98 TINA EHN (MP):
          </note>
          <note>
            Herr talman! Jag tycker att statsrådet inte ser de problem som
            jag upplever. Visst är det mer komplicerat, för det är ju inte
            bara en orsak till att vi har en urbanisering i Sverige som går
            ganska snabbt och att landsbygden förändras på många håll. Det
            finns positiv utveckling också, men någonstans gäller det att
            alla parter tar sitt ansvar.
          </note>
          <note>
            Jag hade i går en debatt om nedläggningshot över Marinens Musikkår,
            som spelar runt om i landet. I dag har jag den här debatten om
            myndighetsnedläggning runt om i landet. I förrgår debatterade
            jag en fråga om folkbildning. I den debatten lyfte jag frågan
            om en viss typ av tolkutbildning, där det finns hot om att den
            försvinner på flera håll i landet.
          </note>
          <note>
            För en tid sedan debatterade jag frågan om högskolornas verksamhet
            och nedläggning av vissa utbildningar på flera håll i landet.
            Jag har tagit upp myndighetsfrågan tidigare och lyft frågor om
            lågtrafikerade järnvägar och minskad service av postutdelning.
          </note>
          <note>
            Varför drar jag upp det? Jag gör det eftersom det finns ett genomgående
            mönster i alla de här politiska områdena och många fler.
          </note>
          <note>
            Det sker en centralisering och en förändring där verksamheter
            och möjligheter försvinner från mindre orter till större orter
            eller städer. Det är på det sättet denna regering påverkar den
            urbanisering och de förändringar som pågår, alltså genom att inte
            ta ett ansvar i alla delar, genom att inte säga att man vill göra
            någonting och genom att i många fall låta någon annan ta ansvaret.
            Jag får ofta svaret att ansvaret ligger på en viss skola eller
            en viss myndighet, att det är Postens beslut eller att det är
            någon annans beslut. Men jag håller inte riktigt med om den förklaringen
            alla gånger. Jag tror att vi kan göra mer.
          </note>
          <note>
            Jag är mån om att man är försiktig med att gå in och styra i
            detaljer. Men någonstans har man en princip och en möjlighet att
            påverka. Jag tycker inte att vi i politiken ska se för mycket
            i stuprör utan se helheten.
          </note>
          <note>
            Jag kan inte säga vad som är den stora lösningen på detta. Men
            när jag granskar politikområden tar jag på mig landsbygdsglasögonen
            och tittar vad som händer och så vidare. Då ser jag att det finns
            många områden där små steg leder till den förändring som pågår
            nu, och det är det som jag vill ta upp. Detta leder till förändringar
            för landsbygden som många gånger är förlorare. Men det kan finnas
            saker som är bra också.
          </note>
          <note>
            Det är inte så ofta jag blir hyllad av olika organisationer som
            verkligen tar kontakt med mig. I går blev jag uppringd av företrädare
            för organisationen Företagarna. De gav mig sitt fulla stöd för
            att jag lyfte fram denna fråga. Att en organisation som organiserar
            företagare ställer sig bakom att man verkligen vill ha skattekontor
            på plats tycker jag är fantastiskt i sig. Det är nog lite unikt
            också.
          </note>
          <note>
            Vi politiker ställer krav på företagare. Vi vill ha företagare
            som vågar och vill. Det är inte alltid en enkel resa att vara
            företagare. Det är många gånger en livsstil. Vi ställer stort
            hopp till att det är företagarna på landsbygden som ska fixa jobb
            och utveckling. Men om vi politiker inte ställer upp och tar dessa
            förändringar på allvar då tappar de tilltron och respekten för
            de regler som vi har för företagare.
          </note>
          <note>
            Allt detta sade inte organisationens företrädare, men de gav
            mig sitt fulla stöd till att jag lyfte fram denna fråga utifrån
            deras perspektiv. Det kändes mycket bra.
          </note>
          <note>
            Just nu handlar det om till exempel att skattekontoret i Åmål
            ska läggas ned och verksamheten flyttas till Karlstad. Jag har
            varit i kontakt med människor som är nära den verksamheten och
            som verkligen ifrågasätter vad grunden för detta är.
          </note>
          <note type="speaker">
            Anf. 99 Statsrådet STEFAN ATTEFALL (KD):
          </note>
          <note>
            Herr talman! Jag kan inte uttala mig om vad grunden är i de enskilda
            besluten. Jag är inte heller ansvarig för Skatteverket. Men frågan
            är ställd mer generellt förvaltningspolitiskt.
          </note>
          <note>
            Jag ser de problem som kan uppstå om vi får en utveckling med
            en sämre service. Men jag vill påstå att bilden inte är så entydig
            även om jag håller med om att detta problem finns i den meningen
            att vi har en urbanisering och att vi har färre statliga arbetsplatser
            runt om i landet.
          </note>
          <note>
            För att komplettera bilden ska jag säga att vi många gånger har
            bättre service runt om i landet därför att vi använder ny teknik
            för att serva medborgare. Förut var man kanske beroende av att
            bo nära en myndighet för att få del av servicen och kunna utnyttja
            den på nära håll. I dag kan man utnyttja servicen ungefär likvärdigt
            i hela landet oavsett om man bor i glesbygd eller någon annanstans.
            Vi behöver därför ha även dessa bilder med oss.
          </note>
          <note>
            Men jag håller helt med om att det finns en problematik i detta
            sammanhang och att det är värdefullt att vi för en offentlig debatt
            om detta. En del av lösningen av problemet ligger i trender i
            ett samhälle och hur beslutsfattare värderar vad som är lämpliga
            lokaliseringsorter. Det finns ibland en övertro på den stora stadens
            roll som en god plats att vara på, när personaltryggheten, kompetensen
            och lojaliteten kan vara större på en mindre ort än i storstäderna
            där det är svårt att rekrytera och där det är en stor genomströmning
            av människor och liknande.
          </note>
          <note>
            Å andra sidan måste vi ha respekt för att det på många platser
            runt om i Sverige kan vara svårt att rekrytera den kompetens som
            man behöver på en del myndigheter. Det ser alltså lite olika ut
            beroende på vilken verksamhet man talar om.
          </note>
          <note>
            Jag noterade att Tina Ehn sade att hon inte kan säga hur den
            stora lösningen ser ut. Nej, det är det som är det intressanta.
            Det finns få konkreta förslag på vad man ska göra åt det hela
            om man vill behålla den långtgående delegeringen, om man vill
            att det fortsatt ska vara ett kostnadstryck på myndigheterna och
            om man vill ställa krav på att servicen ska förbättras, vilket
            ändå måste vara huvudsyftet. Statlig verksamhets huvudsyfte är
            inte att ha så många anställda som möjligt. Vi måste ändå vara
            på det klara med det. Statlig verksamhets huvudsyfte är att utföra
            de myndighetsuppgifter man har och ge den service som man ska
            till medborgare och företag. Det är det viktiga.
          </note>
          <note>
            Servicekontoren tror jag är en metod som kan göra att det blir
            mer tillgänglig service på flera fysiska platser, inte minst för
            människor som kanske inte är så väl bevandrade i de nya tekniska
            metoderna. Där för vi också diskussioner om hur vi ytterligare
            kan förbättra förutsättningarna för myndigheter att jobba via
            servicekontor. Jag kan hålla med om att det kan finnas ett problem
            i dagens system när det gäller att en myndighets beslut, som kan
            vara rationellt utifrån den myndighetens situation, kan medföra
            att andra myndigheters möjligheter att verka på denna ort i servicekontor
            raseras. Vi har haft en del sådana tendenser ibland, där man alltså
            tittar i sitt stuprör och glömmer att tänka bredare. Där pågår
            diskussioner om hur vi kan bli bättre från regeringens sida på
            detta område också.
          </note>
          <note>
            Jag ska ge ytterligare en motbild. Det är inte så att den största
            andelen av Sveriges befolkning som jobbar i statliga myndigheter
            finns i Stockholm. Dessa människor finns i Uppsala, därefter Norrbotten,
            därefter Västerbotten och därefter Blekinge. Först på femte plats
            kommer Stockholms län. Den del av Sverige som har störst behov
            av att klaga på bristande antal statliga anställningar är sydöstra
            Sverige. Där finns de största luckorna om man ska se det ur detta
            perspektiv – ett slags rättvis fördelning av de statliga anställningarna
            i proportion till befolkningen.
          </note>
          <note type="speaker">
            Anf. 100 TINA EHN (MP):
          </note>
          <note>
            Herr talman! I det svar som jag har fått från statsrådet säger
            han: I den förvaltningspolitiska propositionen Offentlig förvaltning
            för demokrati, delaktighet och tillväxt har regeringen angett
            att utgångspunkten för de statliga myndigheternas service ska
            vara en så långt som möjligt likvärdig tillgång till service för
            alla.
          </note>
          <note>
            Då funderar jag på vem som bedömer det. När det gäller likvärdig
            tillgång till service för alla är det mycket olika vad man behöver.
          </note>
          <note>
            Jag kan lyfta fram en småföretagare på landsbygden, till exempel
            i området runt Åmål, som har ett par anställda. Om dessa personer
            behöver komma till skattekontoret och träffa personer fysiskt
            där kanske de inte har möjlighet att åka till Karlstad eftersom
            det blir en mycket längre resa. Småföretagare är mycket sårbara
            i detta samhälle om vi anser att de kan få sin service via den
            nya tekniken och om det inte fungerar.
          </note>
          <note>
            När det gäller servicekontor som vi alla tycker är intressant
            att utveckla har jag hört att det ser mycket olika ut i fråga
            om hur man kan tillgodose alla behov som finns och som servicekontor
            ska täcka upp när all annan verksamhet försvinner från många ställen.
            Förmodligen behöver vi utveckla och se över hur man kan täcka
            upp när servicekontor försvinner från många platser.
          </note>
          <note>
            Statsrådet skriver i svaret: Varje myndighet ansvarar också för
            att medborgarkontakter och service inom myndighetens område uppfyller
            behoven hos medborgare och företag i hela landet. Bara det är
            ett krav som man inte lever upp till i dag.
          </note>
          <note type="speaker">
            Anf. 101 Statsrådet STEFAN ATTEFALL (KD):
          </note>
          <note>
            Herr talman! Jag håller alltså med om att det finns en problematik
            i detta sammanhang. Det finns en urbaniseringstendens som slår
            igenom i hela samhället och även berör den statliga sektorn. Ibland
            finns det rationella skäl till det. Men ibland tycker jag inte,
            i alla fall inte utifrån mitt perspektiv, att det finns rationella
            skäl till det. Därför är det viktigt att vi debatterar frågan
            och ligger på även de enskilda myndigheterna. Det är viktigt att
            vi i den politiska debatten också diskuterar hur styrinstrumenten
            kan se ut från statens sida utan att vi ifrågasätter den grundläggande
            rollfördelningen mellan regering och myndighet som jag tror är
            viktig och riktig.
          </note>
          <note>
            Alla gånger jag talar med generaldirektörer och andra statliga
            chefer försöker jag betona det jag kallar den grundläggande principen
            för statsförvaltningen: Vem är vi till för? Vi är till för medborgarna,
            för de företag och organisationer vi ska serva. Det handlar om
            att hela tiden titta på den egna verksamheten från det perspektivet.
            Får vi det tänkandet att vara djupt och väl grundat – ännu mer
            än det är i dag – tror jag också att vi får många fler övervägningar
            som landar i att man kanske inte alla gånger ska lösa saker på
            det enkla sättet. Ibland kanske inte centralorten är lösningen,
            utan det kanske finns andra orter.
          </note>
          <note>
            Vi ska som sagt ha klart för oss att fokus måste vara att människorna
            i hela Värmland och Dalsland ska ha en bra service från i det
            här fallet Skatteverkets sida. Det är det viktiga. Exakt var en
            enskild tjänsteman sedan sitter är kanske en andrahandsfråga,
            även om det i sig också är viktigt.
          </note>
          <note>
            Överläggningen var härmed avslutad.
          </note>
          <note>
            9 § Svar på interpellation 2013/14:479 om arbetslösheten i Skåne
          </note>
          <note type="speaker">
            Anf. 102 Arbetsmarknadsminister ELISABETH SVANTESSON (M):
          </note>
          <note>
            Herr talman! Anders Karlsson har frågat mig genom vilka åtgärder
            jag avser att möta den höga arbetslösheten i Skåne och i hans
            hemkommun Landskrona.
          </note>
          <note>
            Anders Karlsson har också frågat mig genom vilka gränsöverskridande
            åtgärder jag avser att utveckla och bygga ihop de skånska och
            danska arbetsmarknaderna.
          </note>
          <note>
            Dessutom har Anders Karlsson frågat mig vilken tidplanen är för
            ytterligare en fast förbindelse över eller under Sundet.
          </note>
          <note>
            Målet för regeringens politik är full sysselsättning, och för
            att lyckas krävs en politik som bidrar till fler jobb på hela
            arbetsmarknaden. Alla som vill och kan ska ha ett jobb att gå
            till. Vägen dit går genom arbetslinjen, vilket också har präglat
            de reformer regeringen har genomfört för att motverka utanförskap
            och sänka trösklarna för dem som har svårt att komma in på arbetsmarknaden.
          </note>
          <note>
            Regeringens reformer har bidragit till att sysselsättningen har
            ökat med över 250 000 personer sedan 2006. Vidare omfattar satsningarna
            i den senaste budgetpropositionen åtgärder för tillväxt och jobb
            på sammanlagt drygt 20 miljarder kronor under 2014. Det handlar
            bland annat om åtgärder som ökar sysselsättningen, stärker företagens
            konkurrenskraft och förbättrar elevernas kunskaper. Dessutom presenterades
            ett nytt stöd för yrkesintroduktionsanställningar, vilket väntas
            underlätta ungas övergång från skola till arbetsliv och trygga
            arbetsgivarnas långsiktiga kompetensförsörjning.
          </note>
          <note>
            Sammantaget bedöms satsningarna medföra att det blir mer attraktivt
            för arbetsgivarna att anställa, så att fler personer i Skåne kan
            erbjudas en anställning.
          </note>
          <note>
            Skåne är också ett av de län som kommer att få del av medlen
            från EU:s sysselsättningsinitiativ för unga. Initiativet innebär
            att Sverige tilldelas ca 88 miljoner euro, exklusive den nationella
            medfinansieringen, för att bekämpa ungdomsarbetslösheten i tre
            särskilt utsatta regioner. Regeringens ambition är att sysselsättningsinitiativet
            för unga ska bidra till att reellt påverka sysselsättningen bland
            unga i dessa regioner.
          </note>
          <note>
            Det är ungefär 15 000 personer som dagligen pendlar från Sverige
            till Danmark. Rörlighet över gränserna ser jag som något positivt,
            och gränshinder som kan hindra jobbrörligheten eller påverka den
            enskildes ekonomiska situation negativt bör om möjligt undanröjas.
            Mellan de nordiska länderna bedrivs både på regeringsnivå och
            på myndighetsnivå ett arbete för att skapa lösningar som kan underlätta
            rörligheten på den nordiska arbetsmarknaden. Många av gränshindren
            som följs upp har identifierats i Öresundsregionen. Inom samarbetet
            i Nordiska ministerrådet kommer gränshinderfrågorna att vara ett
            fortsatt prioriterat arbete och särskilt följas upp av det nybildade
            Gränshinderrådet.
          </note>
          <note>
            Regeringen har den 28 maj 2014 fattat beslut om att EU:s gränsregionala
            samarbetsprogram Öresund–Kattegatt–Skagerrak kan överlämnas till
            Europeiska kommissionen för godkännande. För Skåne, Halland och
            Västra Götaland innebär det cirka 2,6 miljarder kronor 2014–2020
            som bland annat ska bidra till att stärka forskning och innovation
            samt främja utvecklingen av miljövänlig energi. Förutom satsningar
            på forskning och innovation stöder programmet även bland annat
            satsningar för att skapa en gränsöverskridande arbetsmarknad i
            regionen och för att öka antalet gränsarbetspendlare.
          </note>
          <note>
            Andra exempel på insatser som kan stödjas inom arbetsmarknadsområdet
            är insatser för ökad rörlighet inom utbildningssystemen inklusive
            samarbete kring gränsöverskridande praktikmöjligheter i regionen,
            samt insatser för bättre matchning av utbud och efterfrågan mellan
            utbildning och arbetsmarknad. De första utlysningarna i programmet
            kommer att kunna öppnas i slutet av året eller i början av 2015.
          </note>
          <note>
            Den gränsöverskridande infrastrukturen i Öresundsregionen har
            stor betydelse för såväl personresandet mellan Skåne och Själland
            som långväga godstransporter mellan Skandinavien och kontinenten.
            En ny fast förbindelse mellan Danmark och Tyskland via Fehmarn
            Bält beräknas vara klar 2021, och den kommer att förbättra förutsättningarna
            för framför allt långväga järnvägstrafik.
          </note>
          <note>
            Den ökade mängd trafik som förbindelsen möjliggör kan medföra
            krav på åtgärder även i Öresundsregionen och på sikt möjligen
            en ny fast förbindelse över Öresund. Regeringen anser att möjligheterna
            att utöka kapaciteten på Öresundsbron i första hand ska tas till
            vara. Utifrån ett längre tidsperspektiv behöver förutsättningarna
            för och behovet av en fast förbindelse mellan Helsingborg och
            Helsingör utredas vidare.
          </note>
          <note type="speaker">
            Anf. 103 ANDERS KARLSSON (S):
          </note>
          <note>
            Herr talman! Jag tackar arbetsmarknadsministern för svaret.
          </note>
          <note>
            Arbetslösheten är väldigt hög i västra Skåne, framför allt i
            min hemkommun Landskrona. Arbetsmarknadsministern säger i sitt
            svar att alla som vill och kan ska ha ett jobb att gå till. Det
            tycker jag att arbetsmarknadsministern kan utveckla lite mer,
            för det är de facto så att 440 000 personer är arbetslösa i Sverige
            i dag. Det är näst intill en fördubbling sedan 2006, och då måste
            man fundera över om det antingen är en medveten politik eller
            ett rent misslyckande.
          </note>
          <note>
            Som jag ser det finns det två strategier i den borgerliga regeringens
            jobbpolitik. Det är att sänka skatten, och det är lönesänkningar.
            Det jag menar med lönesänkningar är att man genom reservationslönerna
            – genom a-kassan – ser till att trycka ned lönerna. Man har inte
            höjt a-kassan, utan tvärtom sänkte man den vid regeringens tillträde
            2006. Det är egentligen klassisk moderat arbetsmarknadspolitik,
            men man döljer den i någonting annat – man säger att det är den
            nya arbetarpolitiken och att man skapar jobb.
          </note>
          <note>
            I dag är de facto 440 000 människor arbetslösa, och det var 260
            000 år 2006. Vad tänker arbetsmarknadsministern göra åt det? Det
            här med att man tror att man skapar jobb genom att ha en låg ersättningsnivå
            för dem som är utanför arbetsmarknaden är ju helt felaktigt tänkt.
            Det viktigaste för svensk arbetsmarknad är nämligen att det finns
            människor som är anställningsbara när företagen behöver dem.
          </note>
          <note>
            Det som har hänt i min hemkommun, och det som föranledde mig
            att skriva interpellationen, är att ett antal företag har fått
            slå igen eller flytta verksamheten utomlands och därmed säga upp
            samtliga anställda. Det är möjligt att man kan göra det; det har
            vi alltid bejakat i svensk socialdemokrati och i svensk fackföreningsrörelse.
            Om det är strukturella förändringar ska man göra det. Då är det
            dock också viktigt att det finns en arbetsmarknadsutbildning och
            en rejäl a-kassa för människor att falla tillbaka på, så att de
            därifrån kan omskolas och komma in i de nya jobb som skapas. Så
            har Sverige vuxit starkt under hela 1900-talet.
          </note>
          <note>
            Det är det här jag tycker att den borgerliga regeringen har misslyckats
            fullständigt med, arbetsmarknadsministern. Man har dragit ned
            antalet arbetsmarknadsutbildningar till ca 6 000. Till 440 000
            arbetslösa har man 6 000 arbetsmarknadsutbildningar. Hur ska människorna
            som går ut från det företag som senast slog igen i Landskrona
            göra? Vad har de för erbjudanden? Många av dem är över 50 år;
            det är den allra största gruppen eftersom det har varit nedskärningar
            tidigare. Vad ska de som är 55 år och till och med lite äldre
            göra? Vad är rådet till de människorna för att de ska komma tillbaka
            till arbetsmarknaden?
          </note>
          <note type="speaker">
            Anf. 104 HILLEVI LARSSON (S):
          </note>
          <note>
            Herr talman! Situationen är tuff i Skåne, detta trots Öresundsintegrationen
            som tidvis ändå har gett många unga jobb – de har kunnat pendla
            från Skåne till Danmark och få jobb där. Vi kan se att arbetslösheten
            är så hög att vi har fått bidrag från EU för att vi har så många
            arbetslösa ungdomar, och på det sättet ligger vi i samma klass
            som Spanien och de andra sydländerna. De har också fått speciellt
            stöd för att de har väldigt hög ungdomsarbetslöshet.
          </note>
          <note>
            Det här är allvarligt, för om man börjar sitt liv på det sättet
            är risken att man kanske i värsta fall aldrig kommer i jobb.
          </note>
          <note>
            Det blir allt fler så kallade NEET:s. Det innebär att man inte
            finns registrerad i arbete och inte heller i utbildning eller
            på annat sätt. Man får inte heller försörjningsstöd. Man är helt
            enkelt utanför systemet. På något sätt försörjs man. Inte minst
            är det många vuxna barn som försörjs av sina föräldrar. Men det
            är inte bra för framtiden när allt fler hamnar i den här situationen.
          </note>
          <note>
            Vi kan också se att skuldsättningen är hög bland unga. I de värst
            drabbade kommunerna är var tionde ungdom överskuldsatt. Man kan
            inte betala sina skulder och har hamnat hos kronofogden. Om man
            då dessutom är arbetslös och bostadslös förvärrar det läget.
          </note>
          <note>
            Det vi vet om skuldsättning är att det är lätt att bli skuldsatt
            men väldigt svårt att ta sig ur, för det finns ju en anledning
            till att skulden uppkommer från början. Man har inte pengar, och
            det finns inget som tyder på att man kommer att få pengar, men
            då har man dessutom räntor att betala. Grundproblemet är dock
            arbetslösheten, för det finns ett tydligt samband mellan unga
            arbetslösa och ökad skuldsättning.
          </note>
          <note>
            Samtidigt finns det ett behov av arbetskraft, men ofta efterfrågas
            kompetens som många inte har. I många fall måste man ha körkort
            – det är många unga som inte har råd att skaffa sig det – och
            olika typer av utbildning. Det kan vara teoretisk utbildning och
            yrkesutbildning.
          </note>
          <note>
            Här tror jag att man rent konkret skulle kunna göra mycket. Man
            skulle kunna ge Arbetsförmedlingen uppdraget att se till att utbildningen
            kompletteras. Det första steget är att se till att de som inte
            har grund- och gymnasieutbildning får det – arbetslösheten är
            mycket högre i de åldersgrupperna bland dem som inte har en grundläggande
            utbildning – och att satsa mer på högskoleutbildning. Både Malmö
            högskola och Lunds universitet har till och med dragit ned på
            platserna. Det ska sättas i samband med att befolkningen växer,
            det vill säga att det är extra illa med tanke på detta. Framför
            allt växer den unga delen av befolkningen, och Skåne är en väldigt
            ung del av Sverige. I Malmö, som jag kommer från, är varannan
            under 35 år, och söktrycket är högt. Det är väldigt många som
            söker till utbildningar, men tyvärr räcker inte platserna.
          </note>
          <note>
            Det värsta är såklart platsbristen på bristyrkesutbildningar
            till yrken där det verkligen behövs folk. Det finns ju många sådana,
            förskollärare, specialister av olika slag, högskoleingenjörer
            och så vidare. Men även efter de så kallade vanliga utbildningarna
            är det mycket goda chanser att få jobb.
          </note>
          <note>
            En konkret sak som man skulle kunna göra är att utöka platserna
            på våra högskolor och på Lunds universitet, för chansen att de
            unga som går där ska få jobb efteråt är stor. De flesta får jobb.
          </note>
          <note type="speaker">
            Anf. 105 Arbetsmarknadsminister ELISABETH SVANTESSON (M):
          </note>
          <note>
            Herr talman! Jag tackar Anders Karlsson för interpellationen.
          </note>
          <note>
            Jag har svarat på frågorna i interpellationen tidigare, men låt
            mig göra några reflexioner över utvecklingen på arbetsmarknaden
            eftersom Anders Karlsson nämner den i sitt inlägg.
          </note>
          <note>
            Vi hade en period de första åren av 2000-talet då Sverige hade
            en rätt bra tillväxt, men jobben blev inte särskilt många fler,
            trots att ekonomin såg bra ut. Befolkningen ökade, men jobben
            växte till i liten utsträckning. Man kan gå in på SCB eller vilket
            institut som helst och titta på hur utvecklingen såg ut.
          </note>
          <note>
            Sedan 2006 har vi haft den värsta krisen sedan 30-talet. Under
            den här perioden har över en kvarts miljon fler människor ett
            jobb att gå till.
          </note>
          <note>
            Socialdemokraterna tror att det på något sätt sker av en slump.
            De brukar ofta säga att befolkningen har ökat. Ja, men det har
            den gjort i många andra länder också. Under den här perioden har
            befolkningen i exempelvis Spanien ökat, men jobben har blivit
            3 miljoner färre. Det räcker att Anders Karlsson tar bron eller
            någonting annat över till Danmark så ser han att även där har
            sysselsättningen sjunkit trots att befolkningen har ökat.
          </note>
          <note>
            Jobb växer inte till av en slump. Jobb växer till när man har
            en tydlig jobbpolitik. Och Alliansens absoluta mål 2006 var just
            att genomföra en politik som ökar arbetskraften och ser till att
            jobben blir fler. Det är inte heller en slump att utanförskapet
            har minskat med 200 000.
          </note>
          <note>
            Allt det här handlar om en politik som ökar drivkraften att jobba
            och återupprättar arbetslinjen. Vi har reformer inom arbetsmarknads-
            och utbildningspolitiken och ser till att hitta insatser som ökar
            efterfrågan på människor som har svårare att ta sig in på arbetsmarknaden.
          </note>
          <note>
            Låt mig till detta lägga till att när Anders Karlssons parti
            hade regeringsmakten förtidspensionerades 140 personer per dag.
            Många av dem hade arbetsförmåga, men de fick ingen chans. Och
            de räknades inte som arbetslösa, för de fanns inte ens i arbetskraften.
          </note>
          <note>
            De här personerna ser vi i Alliansen. Vi vill att de också ska
            få vara med i arbetskraften och på arbetsmarknaden. Många av dem
            har ett jobb att gå till eller finns i utbildningssystemet, andra
            kämpar för att komma in efter krisen, för konkurrensen om jobben
            har varit hård.
          </note>
          <note>
            Hur ser det då ut när alla som bor i Skåne om 80 dagar ska gå
            och rösta i valet? Vi kan konstatera att det blivit över 40 000
            fler skåningar som har ett jobb att gå till. Dessa 40 000 bidrar
            med mycket. De bidrar på sina arbetsplatser. De har en egen försörjning,
            och många av dem känner trygghet i en arbetsgemenskap. Men de
            är också skattebetalare.
          </note>
          <note>
            Vår politik har lett till att jobben har blivit fler. Men vi
            har mer att göra. Det är därför som vi nu sätter upp ett tydligt
            jobbmål och till det också kopplar en tydlig politik så att jobben
            ska bli fler. Mot detta står en socialdemokratisk politik som
            både för Landskrona och för Skåne skulle påverka jobben negativt.
          </note>
          <note>
            För bara några veckor sedan träffade jag en av företagarna i
            Landskrona som var väldigt tydlig med att Socialdemokraternas
            förslag om höjd restaurangmoms och ökade kostnader för att anställa
            unga skulle påverka hans företag i stor utsträckning. Den berättelsen
            får jag när jag reser i hela landet.
          </note>
          <note>
            Om man å ena sidan pratar jobb men å andra sidan lägger fram
            förslag som hotar jobb genom att göra det dyrare att anställa
            och helt enkelt försvåra för företag att växa i Sverige, då slås
            jobben ut. Allt som Anders Karlsson nämner för mig som lösningen
            på allt detta är samma gamla sossepolitik som inte ledde till
            fler jobb under de första åren på 2000-talet utan tvärtom ställde
            människor utanför arbetskraften och till och med trängde undan
            dem. Det är inte en politik att gå tillbaka till, herr talman.
          </note>
          <note type="speaker">
            Anf. 106 ANDERS KARLSSON (S):
          </note>
          <note>
            Herr talman! Jag kan konstatera att arbetsmarknadsministern pratar
            om allting annat än om dem som är arbetslösa.
          </note>
          <note>
            Det är en klen tröst för de 440 000 som är arbetslösa och de
            som blir arbetslösa att antalet sysselsatta har ökat. Jo, men
            befolkningen har också ökat. Arbetslösheten är de facto nästan
            dubbelt så hög i dag, 2014, som den var 2006. Det går inte att
            komma ifrån.
          </note>
          <note>
            Vad har ni då gjort? Jo, ni har sänkt skatterna med 150 miljarder
            och trott att det skulle skapa jobb. Ni har sett till att inte
            öka a-kasseersättningen, för ni tror att det ska tvinga ut folk
            i jobb. Men om jobben inte finns spelar det ingen roll vilken
            ersättning man har när man är arbetslös.
          </note>
          <note>
            Det viktigaste för att inte hamna i samma situation som i Frankrike
            och många andra länder, där man kastar fisk, gödsel och allt vad
            det är utanför parlamentet när några jobb försvinner, är att människor
            har en trygghet.
          </note>
          <note>
            Det behövs trygghet både på arbetsplatsen och utanför arbetsplatsen
            för att kunna göra de stora strukturförändringar som faktiskt
            har skett i Sverige under sent 1900-tal och in på 2000-talet.
            Då känner man sig trygg i att kunna gå från det gamla jobbet till
            det nya. Detta har ni fullständigt misslyckats med, och ni gör
            ingenting åt det.
          </note>
          <note>
            Det finns 440 000 arbetslösa och ca 6 000 yrkesutbildningsplatser.
            Det är knappt mätbart.
          </note>
          <note>
            Som jag sade tidigare är det i Landskrona i dag, eller möjligtvis
            i går, 4 511 arbetslösa, och det är en kommun med 42 000–43 000
            invånare. Av dem är 22 erbjudna en arbetsmarknadsutbildning. Det
            är nästan hårt. Och vad är rådet till de människor som blivit
            uppsagda från ytterligare företag som flyttar utomlands? De kanske
            får kraftiga sänkningar av sin inkomst och kanske till och med
            måste sälja både sin bil och sin villa därför att de inte kan
            försörja sig, för båda jobbar i samma företag. Är det några fler
            utbildningsplatser som kommer så att de kan skolas om? Är det
            någon förbättring av a-kassan som kommer att ske under de närmaste
            åren om det blir fortsatt borgerlig regering?
          </note>
          <note>
            De här frågorna måste dessa människor få svar på om de ska orka
            med detta utan att det blir riktiga familjetragedier. Det har
            hänt på andra ställen.
          </note>
          <note>
            Jag var ombudsman i Byggnadsarbetareförbundet 1993 när 35 procent
            av våra yrkesverksamma medlemmar var arbetslösa. Det ledde till
            tragedier trots att man på den tiden hade en a-kassa som motsvarade
            ungefär 80 procent av lönen.
          </note>
          <note>
            Det händer att människor som har jobbat hela sina liv plötsligt
            blir uppsagda i 55-årsåldern och kastas ut i tomma intet med mycket
            låga ersättningar.
          </note>
          <note>
            Den återkommande frågan är därför: Vad kommer arbetsmarknadsministern
            att göra för att dessa människor ska kunna komma tillbaka i arbete?
          </note>
          <note type="speaker">
            Anf. 107 HILLEVI LARSSON (S):
          </note>
          <note>
            Herr talman! Försämringarna av a-kassan är givetvis ett dilemma
            för de drabbade. Det handlar inte bara om att många lever på samma
            nivå som försörjningsstödet, för sådan är tyvärr nivån på a-kassan
            i dag, utan det är också allt fler som har trängts över till försörjningsstöd
            för att de av olika skäl inte får a-kassa. Steget från försörjningsstöd
            till arbete är längre än från a-kassa till arbete.
          </note>
          <note>
            Jag hoppas att regeringen gör något åt detta problem eftersom
            det är allt fler arbetslösa och sjuka inom socialtjänsten, och
            detta borde framför allt hanteras av Arbetsförmedlingen.
          </note>
          <note>
            Det finns också ett systemfel inom Arbetsförmedlingen eftersom
            man skickat tillbaka 20 miljarder kronor som inte kunnat användas.
            Med tanke på hur många arbetslösa vi har borde resurserna kunna
            användas på ett bättre sätt än att bara brinna inne. Det sättet
            är att öppna upp för fler utbildningar som de arbetslösa kan gå.
          </note>
          <note>
            Många arbetslösa tvingas i dag söka jobb efter jobb, och även
            om de inte lever upp till de krav som ställs i jobbannonsen måste
            de söka. Annars förlorar de sin ersättning.
          </note>
          <note>
            Detta systemfel borde rättas till.
          </note>
          <note>
            Fas 3 är förnedrande eftersom det är gratisarbete. Man får ingen
            lön fast man jobbar heltid. Det finns också en risk för undanträngning,
            alltså att det blir billigare för arbetsgivaren att ha folk i
            fas 3 än att anställa dem.
          </note>
          <note>
            Regeringen borde fundera en vända på detta, för risken är att
            vi får färre riktiga jobb med fas 3. Det leder ju definitivt inte
            till jobb.
          </note>
          <note>
            Jag återkommer till de unga som inte gör någonting. Jag hoppas
            att regeringen har en plan för dem.
          </note>
          <note type="speaker">
            Anf. 108 JENNY PETERSSON (M):
          </note>
          <note>
            Herr talman! Jag tänkte inte gå upp i debatten, men när Anders
            Karlsson påpekade att Moderaterna är ett parti för sänkta skatter
            och lönesänkningar ville jag belysa att det femte jobbskatteavdraget
            började gälla den 1 januari. Anders Karlsson och Socialdemokraterna
            var emot det i sin budget, men sedan den 1 januari är de för det.
            Det betyder, apropå ansvar och att finansiera våra reformer krona
            för krona, att det saknas 12 miljarder kronor i Socialdemokraternas
            budget.
          </note>
          <note>
            Socialdemokraterna sade som sagt nej till jobbskatteavdraget
            men är i dagsläget för det. Socialdemokraternas retorik matchar
            inte politiken de står bakom.
          </note>
          <note>
            Det finns en annan tydlig skillnad mellan Moderaterna och Socialdemokraterna.
            Vi vill inte höja skatten på arbete. Det skulle leda till färre
            jobb, såväl i Skåne och Halland, som jag kommer från, som i övriga
            landet.
          </note>
          <note>
            Med Socialdemokraternas höjda arbetsgivaravgifter för unga skulle
            anställningskostnaderna för företag bli betydligt högre. Hur ger
            det fler jobb, Anders Karlsson? Du talade ju om hur man ska vara
            jobbskapande som parti.
          </note>
          <note>
            Skattehöjningar på 30 miljarder på jobb och företagande skapar
            inte fler arbeten. Det är inte jobb- eller företagsvänligt.
          </note>
          <note>
            Det är inte bara höjda arbetsgivaravgifter för unga som skulle
            slå hårt mot ungas jobb i hela landet. Socialdemokraterna vill
            också förändra RUT som gett många unga kvinnor deras första arbete.
          </note>
          <note>
            Restaurangbranschen är ytterligare en näring där många unga och
            utrikes födda får in en fot på arbetsmarknaden. Här vill Socialdemokraterna
            också försvåra och göra det svårare för företagen och för unga
            som söker arbete. Socialdemokraterna vill backa bandet och höja
            momsen.
          </note>
          <note>
            Vi moderater är övertygade om att alla jobb behövs för unga,
            i restaurang, ROT och RUT. Alla jobb behövs, och trösklarna på
            arbetsmarknaden måste fortsätta sänkas för att främja jobb inom
            till exempel servicesektorn.
          </note>
          <note>
            Hur ska Socialdemokraterna uppnå sitt mål om lägst arbetslöshet
            i Europa utan att driva ut arbetssökande ur arbetskraften? Vi
            har sett exempel på socialdemokratisk politik tidigare då man
            förtidspensionerade och tog bort människor ur arbetskraften för
            att få bra siffror.
          </note>
          <note>
            Vi moderater jobbar inte så, utan vi sätter jobben först. Det
            har blivit 250 000 fler jobb sedan 2006. Det är för att vi moderater
            och Alliansen jobbar ambitiöst med jobbmålet.
          </note>
          <note type="speaker">
            Anf. 109 FREDRIK SCHULTE (M):
          </note>
          <note>
            Herr talman! Jag hade inte heller tänkt gå upp i denna debatt
            men kände likt föregående talare Jenny Petersson att jag inför
            valet som stundar ska passa på att ta de tillfällen som ges att
            tala om min politik och vad jag vill för Sverige.
          </note>
          <note>
            Det finns de som försöker bildsätta att Moderaterna är regeringströtta,
            att Moderaterna inte har några visioner och att Moderaterna inte
            har något mål för vad vi vill med samhället. Men Moderaterna har
            ett tydligt mål för vad vi vill med samhället.
          </note>
          <note>
            Beskrivningen av vad det är för samhälle vi vill ha är ganska
            jordnära och enkel. Vi vill ha ett samhälle där alla har ett jobb
            att gå till. Vi vill ha ett samhälle där man samtidigt som man
            är på jobbet vet att barnen är på en bra förskola eller skola
            som man själv valt bland många alternativ och där barnen är trygga,
            inte råkar illa ut och lär sig något.
          </note>
          <note>
            Man ska också vara trygg med att gamla mamma på ålderdomshemmet
            får en bra äldreomsorg och sjukvård.
          </note>
          <note>
            När man sedan kommer hem och det är dags att äta middag med familjen
            ska man vara trygg med att dottern kommer tryggt hem från fotbollsträningen
            när mörkret faller på.
          </note>
          <note>
            Det är ingen stor revolution. Det är ingen stor omdaning av samhället.
            Det är inga grand visions som vi har, utan vi vill enträget arbeta
            för att sakteligen förbättra samhället lite dag för dag.
          </note>
          <note>
            Jag säger revolution, för jag tycker att det i den allmänna debatten
            finns ganska mycket som påminner om hur det var för 80 år sedan,
            på 30-talet. Vi har utländska makter som hotar med krig. Vi har
            ett högt tonläge i Putins Ryssland. Vi har främlingsfientliga
            krafter i Sveriges riksdag, i Europaparlamentet och i närliggande
            länder i Europa.
          </note>
          <note>
            Vi har också en vänster som mer och mer börjar falla tillbaka
            till en revolutionär retorik där man vill skapa å, du sköna nya
            värld. Detta förkroppsligas mest av Miljöpartiet och Feministiskt
            initiativ men är indirekt understött av Socialdemokraterna. En
            röst på Socialdemokraterna är en röst på de radikala krafterna
            till vänster där man blir mer och mer radikal i sina förslag.
          </note>
          <note>
            Mot det står Moderaterna och Alliansen. Vi vill inte göra någon
            revolution annat än de små stegens revolution. Det vi tror på
            är att sakta men säkert förbättra samhället. Det handlar om att
            ha offentliga finanser i balans och att fortsätta arbetet med
            att göra det enklare för människor att driva och vara verksamma
            i företag och att starta nya företag baserat på nya innovativa
            idéer eller affärsupplägg som de har. Men framför allt handlar
            det om att alla ska ha ett jobb att gå till och att jobben ska
            bli fler.
          </note>
          <note>
            Vi vill ha fem miljoner människor som arbetar i Sverige och 300
            000 fler arbeten fram till 2020. Vi har en slogan som är: Alla
            behövs. Det kan låta som en klyscha, men den har reell mening
            i den bemärkelsen att vi tycker att alla typer av jobb behövs.
            Det tycker inte Socialdemokraterna. De tycker att vissa jobb inte
            är fina nog. De människor som har chansen att ta de jobben i stället
            för att leva i utanförskap ska få bidrag, bidrag och bidrag. Lyssna
            på vad det är för förslag som de kommer med! Det ska vara mer
            bidrag.
          </note>
          <note type="speaker">
            Anf. 110 Arbetsmarknadsminister ELISABETH SVANTESSON (M):
          </note>
          <note>
            Herr talman! Det är en oerhört intressant fråga som Anders Karlsson
            ställer till mig om varför jag talar så mycket om jobb och varför
            jag inte talar om dem som är arbetslösa. Det hänger liksom ihop.
          </note>
          <note>
            För att de som är arbetssökande ska ha ett jobb att gå till i
            morgon måste nya jobb växa fram i ekonomin. Det är den ekvationen
            som Socialdemokraterna aldrig har förstått. De tror att det räcker
            att tala om jobb så växer jobben fram.
          </note>
          <note>
            I stället väljer Anders Karlsson att tala om a-kassan och arbetsmarknadsutbildning.
            Vi har olika syn, Anders Karlsson och jag, på a-kassan. Jag menar
            att den ska vara en omställningsförsäkring mellan två arbeten
            men att vi först och främst ska prioritera det som leder till
            fler jobb. Det är ingen slump att jobben har blivit fler.
          </note>
          <note>
            När det gäller arbetsmarknadsutbildning är det självklart en
            av många viktiga insatser. Men återigen går Anders Karlsson tillbaka
            till 80- och 90-talet. Han drömmer sig tillbaka till en tid då
            det såg annorlunda ut på arbetsmarknaden.
          </note>
          <note>
            Många av de krav som arbetsgivare ställer i dag handlar inte
            alltid om korta utbildningar. Det handlar om längre utbildningar.
            Det är till exempel därför som vi utökat med många platser där
            vi vet att det finns bristyrken. Det gäller till exempel civilingenjörer,
            sjuksköterskor och andra yrkeskategorier.
          </note>
          <note>
            Men alla vill inte plugga. Alla vill inte plugga på en universitetsutbildning,
            och alla vill inte heller och ska inte gå en arbetsmarknadsutbildning.
            Anders Karlsson tror att det är mirakelmedicinen mot arbetslöshet.
            Nej, det är ingen mirakelmedicin, eftersom arbetsmarknaden förändras.
            Men det är ett viktigt verktyg bland många.
          </note>
          <note>
            Återigen: Anders Karlsson nämner inte med ett ord hur jobben
            ska bli fler. Det räcker inte att som Stefan Löfven säga att man
            ska ordna ett innovationsråd och dricka kaffe med näringslivstoppar.
            Det kostar ingenting, och det kan vara ett bra initiativ. Men
            det handlar om att underlätta för arbetsgivare att få företag
            att växa och anställa.
          </note>
          <note>
            Man kan titta på Socialdemokraternas förslag och fråga sig: Leder
            det till fler jobb? Forskarna dömer ut Socialdemokraternas förslag.
            Dessutom ska vi lägga till Miljöpartiet och Vänsterpartiet som
            de diskuterar samarbete med. Miljöpartiet medger ändå att kraftigt
            höjda skatter bland annat på flygresor, bensin och lastbilar ska
            leda till färre arbetstillfällen. De är ärliga och säger det.
            Lägger man dessutom till Miljöpartiets motstånd mot tillväxt och
            en växande ekonomi behöver vi dra ned på resurser till både skola
            och vård. Vänsterpartiet går till val på att människor ska jobba
            mindre, och så även Miljöpartiet.
          </note>
          <note>
            Allt detta hämmar tillväxten och försvårar finansiering av välfärd.
            Den rödgröna röran leder inte till fler jobb. Vad är svaret till
            Skånes arbetslösa? Rösta på partier som ser till att jobben blir
            fler. Rösta inte på partier som gärna höjer ersättningar men med
            andra handen försvårar för jobb att växa fram. Människor behöver
            ett jobb att gå till. Det är det viktigaste som de som bor i Skåne
            behöver. Här är skiljelinjen i svensk politik. Vi ser att jobben
            växer fram hos arbetsgivarna, offentliga och privata. Därför vill
            vi underlätta. Det är därför de också har blivit fler.
          </note>
          <note>
            Slutligen vänder jag mig till Hillevi Larsson. Antalet NEET:s
            är inte fler än 2006, men det är en utmaning med unga som varken
            pluggar eller arbetar. Det är därför som kommunerna nu får ett
            aktivitetsansvar. Vi har en konkret politik på det området. Från
            och med den 1 juli får kommunerna ett aktivitetsansvar och inte
            bara ett informationsansvar och att veta var de ungdomar som hoppar
            av gymnasiet finns. Det är den största utmaningen med ungdomar
            som inte gör klar sin utbildning. Kommunerna kommer att få det
            ansvaret. Det tror jag är väldigt viktigt. Det är en otroligt
            viktig grupp att fånga in. Där delar jag Hillevi Larssons bild.
          </note>
          <note type="speaker">
            Anf. 111 ANDERS KARLSSON (S):
          </note>
          <note>
            Herr talman! Arbetsmarknadsministern försöker att hålla sig ifrån
            det som är huvudpoängen i min fråga. Det är arbetslösheten. Vad
            ska man göra åt arbetslösheten?
          </note>
          <note>
            Jag läste upp tidigare hur det såg ut med 4 511 arbetslösa i
            går i Landskrona, en kommun som nu har 43 000 invånare. År 2006
            var arbetslösheten 6,6 procent i Landskrona. I dag är den 14,9
            procent, för att vara riktigt noga. Kan arbetsmarknadsministern
            förneka att det blivit en större arbetslöshet? Hon talar om sysselsättningen.
          </note>
          <note>
            Det är nu tredje gången jag ställer frågan. Vad tänker arbetsmarknadsministern
            göra för de människor som blev uppsagda bara för en månad sedan
            i Landskrona? Jag tror att det var ca 150 som blev uppsagda för
            att de flyttade verksamheten utomlands. Tidigare såg man till
            att de fick en arbetsmarknadsutbildning.
          </note>
          <note>
            Ministern säger: Utbildningarna är mycket längre i dag. Det finns
            på vissa ställen till och med brist på busschaufförer. Det är
            inte en speciellt lång utbildning. Det gäller även maskinförare
            på anläggningssidan. Nog finns det korta utbildningar.
          </note>
          <note>
            Jag kommer åter till frågan om tryggheten. Det gäller att människor
            är trygga på arbetsplatsen, och det gäller att de är trygga när
            jobbet tar slut för att de ska komma tillbaka till jobb.
          </note>
          <note>
            Fredrik Schulte talar om att ni ska göra så mycket för de arbetslösa.
            Jag skulle kunna läsa upp en lång lista där ni har röstat nej.
            Ni har röstat nej till allmän sjukförsäkring, allmän tjänstepension,
            40 timmars arbetsvecka, lagen om anställningsskydd och nej till
            gratis sjukvård för barn upp till 20 år. Så kan vi fortsätta.
            Det finns ytterligare 39 som du själv kan titta på i årsberättelsen
            från TCO-LO Rättskydd AB. Det är försämringar för löntagarna.
          </note>
          <note>
            Till sist vill jag tacka för min tid i riksdagen. Jag började
            i arbetsmarknadsfrågorna och jag avslutar här.
          </note>
          <note type="speaker">
            Anf. 112 JENNY PETERSSON (M):
          </note>
          <note>
            Herr talman! Regeringspolitiken fungerar inte, säger Anders Karlsson.
            Alliansen och Moderaterna tar arbetslösheten på största allvar.
            Vi har prioriterat satsningar för jobb och företagande.
          </note>
          <note>
            Jag nämnde i mitt tidigare anförande det arbete som Moderaterna
            och Alliansen har gjort. Jag nämnde också att 250 000 fler är
            i arbete i dag trots lågkonjunktur. Det är något som Socialdemokraterna
            verkar blunda för. Det är kanske dags att ta bort skygglapparna.
          </note>
          <note>
            Det sägs att sysselsättningen har ökat beroende på att befolkningen
            har ökat. Det är ett påstående som är så fel, herr talman. Lyfter
            vi blicken och ser ut över Europa kan vi ta två länder som exempel.
          </note>
          <note>
            Vi kan ta Nederländerna och Spanien. De har haft liknande befolkningstillväxt
            som Sverige, ca 400 000. I Nederländerna ser vi en ökning med
            70 000 fler i arbetskraften. I Spanien har den minskat med ca
            3 miljoner. I Sverige är det 250 000 fler i dag som har ett arbete
            att gå till. Det är dags att Socialdemokraterna tar lågkonjunkturen
            på allvar och slutar blunda för verkligheten.
          </note>
          <note>
            Det är valår. Eftersom Anders Karlsson inte kommer att vara med
            framöver vill jag tacka Anders Karlsson för debatten här i dag.
            Det är hedrande att ta lite debatt mot Anders Karlsson i kammaren
            i dag. Halland ligger nära Skåne.
          </note>
          <note type="speaker">
            Anf. 113 FREDRIK SCHULTE (M):
          </note>
          <note>
            Herr talman! För 30 år sedan, 1984, var Olof Palme statsminister
            i Sverige. Socialdemokraterna styrde, med tre års undantag, i
            princip Sverige från 1984 fram till 2006.
          </note>
          <note>
            Vet ni hur många jobb som skapades mellan 1984 och 2006? Det
            är bara att gå in på SCB:s hemsida och titta på arbetsmarknadsundersökningen.
            Det skapades ungefär 130 000 jobb. Nu har det, under den värsta
            lågkonjunkturen i världshistorien sedan depressionen, skapats
            nästan 300 000 fler jobb. Det är ingen slump, utan det beror på
            att vi har fört en framgångsrik politik. Vi vill att den politik
            som man för under de kommande åren ska bygga på samma framgångsrecept,
            det vill säga offentliga finanser i balans. Det kan låta som någonting
            väldigt tråkigt, och det kanske inte är så spännande. Det är mycket
            mer spännande att lova allt till alla som Feministiskt initiativ,
            Miljöpartiet, Vänsterpartiet och även Socialdemokraterna ägnar
            sig åt.
          </note>
          <note>
            Det handlar om att stärka Sveriges konkurrenskraft genom att
            fortsätta reformera den svenska skolan och fortsätta att göra
            svensk ekonomi mer konkurrenskraftig. Det handlar om att fortsätta
            utveckla arbetsmarknaden så att alla människor får plats. Vi ska
            inte ha en ekonomi där man fasar ut dem som kanske inte har en
            högskoleutbildning och har svårt att hitta jobb. Det handlar om
            RUT- och ROT-branschen, restaurangbranschen och så vidare. Socialdemokraterna
            vill på alla sätt tvinga bort dem. De vill ta bort eller halvera
            RUT och ROT och ta bort restaurangmomsen och nedsatta arbetsgivaravgifter.
            Det vore en katastrofal väg för Sverige att välja.
          </note>
          <note type="speaker">
            Anf. 114 Arbetsmarknadsminister ELISABETH SVANTESSON (M):
          </note>
          <note>
            Herr talman! Jag tackar Anders Karlsson och övriga för debatten.
            Huvudpoängen är arbetslösheten, säger Anders Karlsson. Ja, men
            huvudpoängen för mig är att vi måste ha ett jobbskapande klimat
            i Sverige så att fler har ett jobb att gå till.
          </note>
          <note>
            Det är sant; om man jämför 2006 och 2013 skiljer det 0,9 procentenheter
            i arbetslöshet. Arbetslösheten är högre 2013 än den var 2006.
            Däremellan har det skett en tuff kris. Däremellan har också detta
            skett att många människor som inte fanns i arbetskraften nu gör
            det. Det är en politik som jag tycker har varit viktig. Alla dessa
            har inte kommit i jobb, men många av dem kämpar nu för att komma
            vidare.
          </note>
          <note>
            Jag tror att lösningen och målet framåt – förutom allt det som
            både Jenny Petersson och Fredrik Schulte har nämnt och som jag
            inte behöver upprepa – är en tydlig politik där jobbmålet är kopplat
            till en tydlig jobbpolitik.
          </note>
          <note>
            Men det handlar också om att se att sammansättningen av dem som
            är arbetslösa i dag inte ser ut som den gjorde för 20 år sedan.
            Många har andra utmaningar, och de kämpar för att komma tillbaka.
            Det är därför vi har lagt betydligt fler verktyg i verktygslådan
            och gjort fler insatser för dem som står längre bort. Vi har valt
            att prioritera dem som står långt bort, för det är just de som
            har det kämpigast. Mycket av våra resurser läggs på olika former
            av anställningsstöd och framför allt på att arbetsgivarna ska
            öppna dörren även för dem som inte har det perfekta cv:t, för
            dem som har en funktionsnedsättning eller för dem som upplever
            att det är tufft att komma tillbaka.
          </note>
          <note>
            Vi jobbar mycket med anställningsstöd och olika insatser för
            att fler ska öppna dörren. Men varken jag eller Anders Karlsson
            kan öppna dörren. Det måste arbetsgivarna göra vare sig de är
            offentliga – och här kan både kommuner och landsting och även
            stat göra mycket mer – eller privata. Alla har mer att göra, och
            vi behöver jobba mer för att dörren för dem som står längst bort
            ska öppnas. Det är den stora utmaningen.
          </note>
          <note>
            Återigen: För att detta ska bli möjligt måste också jobben fortsätta
            att bli fler. Då står en jobbpolitik mot en bidragspolitik eller
            en siestapolitik, som vi ska diskutera i nästa interpellation.
          </note>
          <note>
            Överläggningen var härmed avslutad.
          </note>
          <note>
            10 § Svar på interpellation 2013/14:483 om friår som arbetsmarknadsåtgärd
          </note>
          <note type="speaker">
            Anf. 115 Arbetsmarknadsminister ELISABETH SVANTESSON (M):
          </note>
          <note>
            Herr talman! Annika Lillemets har frågat mig om och i så fall
            hur jag avser att agera för att återinföra friåret.
          </note>
          <note>
            Målet för regeringens politik är full sysselsättning. Alla som
            vill och kan ska ha ett jobb att gå till. Vägen dit går genom
            arbetslinjen, vilket också har präglat de reformer regeringen
            har genomfört för att motverka utanförskap och sänka trösklarna
            för dem som har svårt att komma in på arbetsmarknaden.
          </note>
          <note>
            Friåret var en arbetsmarknadspolitisk åtgärd som inte ligger
            i linje med regeringens politik. Friåret var dyrt och krävde stora
            arbetsförmedlingsinsatser, och det skapade därmed mindre tid över
            till arbetsförmedlarnas egentliga uppgift: att förmedla arbeten
            till arbetssökande. IFAU konstaterade i sin utvärdering från 2005
            att ett friår kan förväntas leda till en minskning av antalet
            arbetstillfällen eftersom antalet personer som finns tillgängliga
            för att arbeta minskar. Regeringen har därför inte för avsikt
            att återinföra friåret.
          </note>
          <note>
            För att jobben ska bli fler och komma fler till del krävs en
            politik som bidrar till att det skapas fler jobb inom alla branscher
            på arbetsmarknaden. Regeringen har sedan 2006 genomfört omfattande
            åtgärder för att minska arbetslösheten och förbättra matchningen.
            I budgetpropositionen för 2014 föreslogs åtgärder för drygt 20
            miljarder kronor under 2014 för tillväxt och jobb för att motverka
            att arbetslösheten biter sig fast.
          </note>
          <note>
            Regeringens reformer har bidragit till att sysselsättningen har
            ökat med över 250 000 personer sedan 2006. Samtidigt har arbetskraften
            ökat ännu mer. Det är alltså fler som har fått ett arbete, men
            även fler som aktivt söker arbete och därmed står närmare arbetsmarknaden.
          </note>
          <note type="speaker">
            Anf. 116 ANNIKA LILLEMETS (MP):
          </note>
          <note>
            Herr talman! Friår innebär enkelt uttryckt att en person med
            anställning byter plats med en arbetslös under en tid. I Sverige
            kunde på Miljöpartiets initiativ ett antal anställda ta ledigt
            tre till tolv månader medan en arbetslös vikarierade för den friårslediga
            från 2005 tills den moderatledda regeringen tog bort möjligheten
            2007. Den friårslediga fick en ersättning som motsvarade 85 procent
            av den ersättning som hon eller han skulle ha fått som arbetslös.
            Vikarien fick vanlig lön. Friårsreformen var en frihetsreform
            och en arbetsmarknadsreform. Intresset var stort, och långt ifrån
            alla som ansökte om friår fick det.
          </note>
          <note>
            Det finns all anledning att återinföra friåret. Friår är nämligen
            något så sällsynt som en sann vinna–vinna-lösning. De friårslediga
            får ökad makt över sina liv och en chans att frigöra sin kreativitet
            och samla nya krafter samtidigt som vikarier får riktiga jobb
            under tiden.
          </note>
          <note>
            Arbetsmarknadspolitiska program ska stärka den enskildes möjligheter
            att få eller behålla ett arbete. Friåret gör just detta för friårsvikarierna.
            Det är en bra arbetsmarknadsåtgärd, och det är synd att arbetsmarknadsministern
            väljer att avfärda friåret.
          </note>
          <note>
            Arbetsmarknadsministern säger att regeringen inte har för avsikt
            att återinföra friåret och motiverar det med en utvärdering som
            IFAU gjorde 2005, där de säger att friår kan förväntas leda till
            en minskning av antalet arbetstillfällen eftersom antalet personer
            som finns tillgängliga för att arbeta minskar. Men per definition
            blir det plus minus noll när varje friårsledig ersätts på sitt
            jobb av en vikarie.
          </note>
          <note>
            Arbetslösheten är hög i Sverige – desto större anledning att
            dela mer rättvist på jobben och fritiden till nytta för alla.
            Det är ju också lättare att finna friårsvikarier då.
          </note>
          <note>
            Jag tycker inte heller argumentet att friåret skulle vara en
            dyr reform håller. Ersättningen till de friårslediga är givetvis
            en kostnad, men å andra sidan får motsvarande antal friårsvikarier
            lön i stället för a-kassa eller andra ersättningar. Det är också
            konstigt att förmedlingen av just friårsvikariat skulle kräva
            så mycket större insatser av Arbetsförmedlingen än förmedlingen
            av andra vikariat. I Finland, där man har permanentat sin motsvarighet
            till friår – där heter det alterneringsledighet – ser man det
            just så, som vilka andra vikariat som helst. Och vad kostar inte
            fas 3 och alla andra illa fungerande åtgärder som regeringen har
            instiftat?
          </note>
          <note>
            På vilket sätt är det en bättre politik att sysselsätta människor
            genom att tvinga dem att utföra meningslösa eller rent av förnedrande
            aktiviteter i mer eller mindre konstlade arbetsmarknadsprojekt
            som fas 3? Varför ska för övrigt vuxna människor till varje pris
            sysselsättas som om de vore barn som hittar på rackartyg om de
            inte hålls ständigt upptagna med något, meningsfullt eller ej?
          </note>
          <note>
            Friårsvikariat ger däremot en riktig lön, riktiga arbetsuppgifter
            och därmed en större chans att få ett nytt jobb därefter, vilket
            för övrigt har visat sig tydligt i Finland, där man har utvärderat
            sitt motsvarande alterneringsledighetssystem.
          </note>
          <note>
            Nej, jag tror att motståndet mot friåret i grunden handlar om
            något annat – något mycket djupare än mer eller mindre effektiva
            arbetsmarknadsåtgärder. Det handlar om grundläggande värderingar,
            om människosyn och om vilket samhälle vi vill ha. Det råder en
            utbredd och förödande tankelåsning vid en dogmatisk arbetslinje
            som alltmer har urartat till att stå för disciplinering och förnedring
            av människor i ett läge när vi och vårt samhälle mer än någonsin
            behöver frihet att vara kreativa. Detta kommer jag att utveckla
            i mitt nästa inlägg.
          </note>
          <note type="speaker">
            Anf. 117 VALTER MUTT (MP):
          </note>
          <note>
            Herr talman! När jag lyssnar på hur Elisabeth Svantesson och
            andra ledande moderater närmast förbehållslöst dyrkar den så kallade
            arbetslinjen, ett slags dyrkan av lönearbetet, kommer jag att
            tänka på en gammal skäggig tysk filosof från förrförra seklet
            vid namn Karl Marx. Han levde i den lätt säregna föreställningen
            att det mänskliga arbetet är all rikedoms källa.
          </note>
          <note>
            I dag vet vi bättre. Gröna ekonomer som Robert Costanza, Pavan
            Sukhdev och många andra har visat att också det rent ekonomiska
            värdet av naturens ekosystems tjänster motsvarar ungefär det dubbla
            av den globala bnp:n. När något ekosystem gungar till, till exempel
            när det blir brist på bin i världen och pollineringen minskar,
            inser vi hur orimligt det egentligen är att ens försöka ersätta
            dessa naturens tjänster med mänsklig arbetskraft.
          </note>
          <note>
            En annan relevant ekonom i sammanhanget är Joseph Schumpeter,
            vars idéer glädjande nog har gått en renässans till mötes. Han
            lyfte fram att vid sidan av de klassiska produktionsfaktorerna,
            arbete och kapital, är innovationer helt avgörande. Han menade
            att 60 procent av den totala ekonomin i utvecklade ekonomier på
            ett eller annat sätt härrör från innovationer. Då gäller det att
            skapa förutsättningar för innovationer. Och en liten lucka ut
            ur vardagens ekorrhjul var faktiskt friåret. Det var bara en åtgärd;
            det är klart att det behövs många fler. Men det var en åtgärd
            som breddade en gammal fin idé som ju har funnits bland samhällseliter;
            sabbatsår för amerikanska universitetsprofessorer har funnits
            länge och anses faktiskt ha bidragit till att de amerikanska elituniversiteten
            är så framgångsrika. Professorerna där har möjlighet till ett
            sabbatsår vart sjunde år.
          </note>
          <note>
            Friår breddar en god reform. Ni slängde igen den frihetsluckan
            så fort ni kom till makten, men om den bara hade fått verka längre
            hade den också rent ekonomiskt fått en massa positiva effekter.
            Vi kommer nämligen aldrig att kunna låglönekonkurrera med en miljard
            indier och en miljard kineser på den globala arbetsmarknaden.
            I utvecklade ekonomier gäller innovationer. Människor måste få
            möjlighet att komma ut ur vardagens ekorrhjul, börja tänka tankar
            utanför boxen och komma ut i nya miljöer. Det är egentligen det
            som behavioral economics står för, ett slags spännande tvärvetenskapligt
            ämne mellan psykologi och ekonomi.
          </note>
          <note>
            Jag tycker också att det är viktigt att vissa reformer är bra
            i sig, inte instrumentellt bra utan bra för att de leder till
            mer frihet i samhället. Jag tittade lite på Moderaternas idéprogram.
            Jag hittade många trevliga saker. Det står: Människan besitter
            en inre förmåga att utvecklas och bara genom frihet kan denna
            förmåga komma till sin rätt. – – – Vår idé är att låta varje människa
            växa i sina styrkor och i solidaritet med varandra och låta alla
            nå sin fulla potential. – – – Det är människors och samhällens
            förmåga att upptäcka nytt och ompröva gamla sanningar som gör
            att utvecklingen tar språng framåt.
          </note>
          <note>
            Det låter utmärkt, men uppenbarligen behövs miljöpartistisk politik
            för att förverkliga de bästa delarna av Moderaternas idéprogram.
            Jag tror att det var det som väldigt många väljare upptäckte i
            EU-valet, där Miljöpartiet blev största parti i Sveriges två största
            städer och vi för första gången någonsin fick en ganska stor väljarström
            av före detta moderatväljare till Miljöpartiet. Jag tror att det
            var den frihetslängtan de hade sett.
          </note>
          <note type="speaker">
            Anf. 118 Arbetsmarknadsminister ELISABETH SVANTESSON (M):
          </note>
          <note>
            Herr talman! Jag vill tacka Annika Lillemets för interpellationen.
          </note>
          <note>
            Under mina tio månader som arbetsmarknadsminister har jag ägnat
            varje dag åt att sätta jobben först, att fler ska ha ett jobb
            att gå till och att fler ska finna en plats på arbetsmarknaden
            och få vara med och bidra, kunna vara egenförsörjd och känna trygghet.
            Ett jobb handlar om så mycket mer än lön. Det handlar om just
            gemenskap, arbetskamrater och att bygga självkänsla.
          </note>
          <note>
            Vi har också lagt fram förslag om nya jobb, bättre möjligheter
            för praktikplatser och ungt företagande, förslag för kunskap som
            stärker arbetskraften, förslag och politik för sänkta trösklar
            och för att fler utrikesfödda snabbare ska få jobb. Gemensamt
            för alla förslagen har varit att jobben ska bli fler men också
            komma fler till del.
          </note>
          <note>
            Under den här perioden, de här tio månaderna, har jag besvarat
            110 interpellationer och skriftliga frågor. Varje gång har jobben
            varit mitt fokus. Den här sista dagen av de interpellationsdebatter
            jag kommer att ha under det här riksmötet skriver den första miljöpartisten
            en interpellation till mig. Jag har alltså inte fått någon från
            Miljöpartiet av de 110 tidigare. När detta sker handlar interpellationen
            inte om fler jobb. Interpellationen handlar inte heller om arbetslinjen.
            Den handlar helt enkelt om att jobba mindre. Den handlar om en
            siestalinje. Att vissa personer ska få vara lediga på andras bekostnad
            – det är vad friåret handlar om – är inte grunden för att bygga
            samhället.
          </note>
          <note>
            Det är otroligt intressant med människosyn. För mig handlar det
            om att alla människor som finns i Sverige, som är i arbetsför
            ålder och som har en arbetsförmåga, ska få vara med och bidra.
            Under den period som Annika Lillemets gärna hänvisar till stödde
            ni miljöpartister faktiskt en regering som styrde då många människor
            som ville vara med och bidra fastnade i långa sjukskrivningar,
            blev förtidspensionärer alldeles för tidigt och än i dag har sviter
            av en svag ekonomi för det.
          </note>
          <note>
            Min människosyn handlar om att alla människor behövs och behöver
            en plats på arbetsmarknaden. Men jag tror inte att lösningen är
            att låta vissa gå hem och på det sättet låta andra komma in. Det
            är nämligen ett väldigt gammaldags och statiskt sätt att se på
            arbetsmarknaden. Det är ungefär som att säga: De äldre ska inte
            jobba längre. Helst ska de gå tidigare för då får de yngre komma
            in.
          </note>
          <note>
            Men så fungerar inte en arbetsmarknad. Vi har en dynamisk arbetsmarknad.
            Och över en kvarts miljon fler jobbar i dag jämfört med 2006.
            Vi har över en kvarts miljon fler jobb, framför allt i privata
            företag, i dag jämfört med för åtta år sedan. Därför handlar det
            om att se människors förmåga och se till att jobben växer så att
            fler får vara med och bidra. Då är inte siestalinjen vägen framåt
            utan en linje där alla får vara med och finna en plats. Det betyder
            inte att människor inte kan välja annat. Men det betyder inte
            heller att vi gemensamt ska finansiera att människor som redan
            har ett jobb ska få betalt för att vara hemma.
          </note>
          <note>
            Jag menar att vi ska lägga våra resurser på att människor som
            inte har ett jobb ska rustas för att komma närmare arbetsmarknaden
            och ha ett jobb att gå till. Det är hela min grundinställning
            och kommer att vara det framöver.
          </note>
          <note type="speaker">
            Anf. 119 ANNIKA LILLEMETS (MP):
          </note>
          <note>
            Herr talman! Även jag har tagit fasta på vad Moderaterna skriver
            i sitt idéprogram om att människan besitter en inre förmåga att
            utvecklas och bara genom frihet kan denna förmåga komma till sin
            rätt. En friårsledig är just fri. Hen har verklig makt över sitt
            liv under en begränsad tid, och kanske är det också därför friåret
            väcker så starka känslor. De som fick chanserna att ta en paus
            från arbetslivet, liksom de arbetslösa som fick friårsvikariat,
            var nöjda. Men friåret mötte och möter fortfarande också ett djupt
            känsloladdat och irrationellt motstånd.
          </note>
          <note>
            Jag läste fler bra saker i Moderaternas idéprogram: När vi omprövar
            och förnyar oss efter att ha tagit till oss nya erfarenheter eller
            kunskaper är det en naturlig del av vår idétradition. Det är människors
            och samhällens förmåga att upptäcka nytt och ompröva gamla sanningar
            som gör att utvecklingen tar språng framåt. Jag hoppas att arbetsmarknadsministern
            instämmer i detta och att vi kan tillåta oss att lyfta blicken
            och vidga vyerna i vårt samtal här i dag, att tänka bortom arbetslinjen
            helt enkelt.
          </note>
          <note>
            Lönearbetet är bara en del av arbetet, och arbetet är bara en
            del av livet. Därtill leder den tekniska utvecklingen till att
            allt mindre mänskligt arbete behövs på många områden. Självklart
            är mycket av det avlönade arbete som utförs meningsfullt, nödvändigt
            och även utvecklande för den som utför det. Men det är en offentlig
            lögn att allt lönearbete alltid är utvecklande och bra för människor,
            eller för den delen att det är produktivt eller nyttigt. Somligt
            lönearbete är faktiskt onödigt eller rent av skadligt. Att avlöna
            människor för att hugga ned de sista urskogarna, bryta kalk i
            ovärderliga naturområden som Ojnareskogen på Gotland eller producera
            vapen är exempel på sådant som inte bara är etiskt oförsvarligt
            utan samhällsekonomiskt olönsamt på lite sikt, utom för dem som
            gör vinst på detta på kort sikt.
          </note>
          <note>
            Att arbete ska ha substans borde vara självklart. Men tyvärr
            har innehåll och värde i arbetet i allt högre grad kommit att
            få underordnad betydelse. Åtskilligt reguljärt lönearbete är i
            olika bemärkelser tomt. Jag hinner inte gå in på allt detta nu,
            men sociologen Roland Paulsen skildrar detta ingående i sin bok
            Arbetssamhället som jag varmt rekommenderar arbetsmarknadsministern
            och andra åhörare att läsa.
          </note>
          <note>
            Tänk, så många bra idéer vi riskerar att gå miste om när systemet
            är så enkelriktat och så stenhårt inriktat på att låsa in och
            kontrollera människor i jobb eller i arbetsmarknadsåtgärder, oavsett
            om de går ut på något bra eller inte. Samtidigt är mycket av det
            allra viktigaste arbetet i samhället obetalt. Mycket av det som
            skulle göra livet och samhället bättre förblir ogjort.
          </note>
          <note>
            Tänk, om fler fick chansen – och att de som inte har det så gott
            ställt från början inte behövde bekymra sig över sin försörjning
            – att få lite tid till att pröva en företagsidé, jobba ideellt
            eller kanske bara rätt och slätt tänka lite längre och djupare
            och därmed föra utvecklingen framåt på olika områden. Sådana luckor
            finns inte nu, och så är det egentligen helt i onödan.
          </note>
          <note>
            Det skulle kunna bli fler jobb om fler människor fick chansen
            att till exempel pröva företagsidéer. En hel del av dem skulle
            säkert leda till jobb även till andra människor.
          </note>
          <note>
            Så är inte friåret ett klockrent sätt att – utöver att ge ett
            riktigt jobb under en tid åt en arbetslös – ge den lediga just
            den frihet som Moderaterna talar om? Då kan han eller hon kan
            släppa fram den inre förmågan att utvecklas och komma till sin
            rätt. Det är ju det ni vill.
          </note>
          <note type="speaker">
            Anf. 120 VALTER MUTT (MP):
          </note>
          <note>
            Herr talman! Jag fortsätter att läsa ur Moderaternas idéprogram.
            Det står så här: I vardaglig mening är ofrihet ofta förknippat
            med liten egen makt, att ens livsvillkor dikteras av någon annan
            än en själv.
          </note>
          <note>
            Det är ju precis så här som massor av folk i fas 3 upplever sin
            situation. Jag är rätt förvånad över att en moderat arbetsmarknadsminister
            tycker att detta är större frihet än friårsidén där den enskilde
            individen själv får välja vad han eller hon ska syssla med. Men
            här är det staten och byråkratin som gäller.
          </note>
          <note>
            Jag upprepar: Jag skulle inte alls vara förvånad om många av
            era väljare nu strömmar över till Miljöpartiet. Det här är bara
            inledningen till ett nytt och mer hoppingivande kapitel i Sveriges
            moderna politiska historia.
          </note>
          <note>
            Vi tycker att det här med frihet inte bara är ord i vinden. Vi
            vill förverkliga det, och det här med friår är naturligtvis bara
            en liten pusselbit.
          </note>
          <note>
            Vi tycker också att det är viktigt att inte bara varor och tjänster
            strömmar över gränserna i Europa utan också idéer. Läser du och
            dina medarbetare aldrig till exempel rapporterna från Konrad Adenauer
            Stiftung, Europas största politiska stiftelse som drivs av det
            tyska stora borgerliga partiet CDU? Här finns mycket av detta.
            Det finns en politisk strategi. Hur ska vi göra när kanske hälften
            av de nya jobben kommer att robotiseras inom en 20-årsperiod,
            enligt en ny forskningsrapport som Ekonomihögskolan vid Lunds
            universitet i samarbete med Cambridges universitet har tagit fram?
          </note>
          <note>
            Ni har ingen politik alls för det lite längre perspektivet. Det
            kommer att komma en enorm robotvåg över oss som på många sätt
            är glädjande. Då behöver vi inte bara friår, utan då behöver vi
            förmodligen basinkomster och en massa andra saker. Men det är
            något slags fantasiinfarkt som har drabbat dagens moderater. Ni
            har blivit väldigt gamla moderater.
          </note>
          <note type="speaker">
            Anf. 121 FREDRIK SCHULTE (M):
          </note>
          <note>
            Herr talman! Om man ska lyssna på någon debatt i riksdagen under
            den här mandatperioden för att förstå vad den politiska konflikten
            inför det här valet kommer att handla om, ska man lyssna på den
            här debatten. Den förs i hjärtat av det som den politiska konflikten
            rör sig om.
          </note>
          <note>
            Det handlar om oss i Alliansen som vill fortsätta att utveckla
            Sverige och bygga det på arbete och om bidragsvänstern i sin absolut
            mest rena form personifierad av miljöpartisterna Walter Mutt och
            Annika Lillemets.
          </note>
          <note>
            Här står vänstersocialisterna med grön förklädnad och raljerar
            om arbete. De raljerar om att det är massa arbeten som inte behövs.
            De raljerar om hur vi dyrkar arbetet och arbetslinjen. De nästan
            drömmer om en värld utan arbete.
          </note>
          <note>
            Vi hade detta med friår under ett antal år i Sverige. 80 procent
            av dem som tog ett friår ägnade sig åt rekreation. Min lillebror
            har en gammal barndomskompis som gjorde detta. Kompisen satt i
            ett år och spelade tv-spel.
          </note>
          <note>
            Det är många som provoceras av att man kan ta ett friår på skattebetalarnas
            bekostnad. Men det finns något som är mycket djupare och mer allvarligt
            med det här, och det är att de absolut flesta som använde sig
            av friåret var kvinnor.
          </note>
          <note>
            Och vet ni vad dessa kvinnor gjorde? Jo, de utförde hemmafruliknande
            uppgifter i hemmet. Det var inte något friår för att få tillfälle
            att tänka fritt och göra roliga saker, utan det var ett hemmafruår.
            De absolut vanligaste med friår – om olyckan är framme och Miljöpartiet
            får ett stort inflytande i den socialistiska regeringen som i
            sådana fall ska tillträda – kommer att innebära en massiv ökning
            av hemmafrusysslor på grund av friåret, precis som det var tidigare.
          </note>
          <note>
            Många tror att vi har höga skatter i Sverige därför att vi har
            en så hög välfärd. Det är bara delvis sant. Den absolut främsta
            anledningen till att vi har så höga skatter i jämförelse med vår
            omvärld är att det här finns mycket bidrag. Det finns inget land
            som slussar ut så många människor i bidragsberoende som Sverige,
            och det här är ingenting som Alliansen har hittat på, utan det
            har varit en långvarig socialistisk agenda.
          </note>
          <note>
            Vi har västvärldens minsta servicesektor därför att människor
            sparkas ut från arbetsmarknaden. Deras jobb behövs inte, och dessa
            jobb är inte tillräckligt fina. De är onödiga och meningslösa.
            Vi hörde här alldeles nyss hur de beskrevs från Miljöpartiet.
          </note>
          <note>
            Nej, vi vill göra precis tvärtom. Vi vill ha en arbetsmarknad
            där fler kan komma in. Vi har lyckats väldigt bra under dessa
            åtta år – trots den värsta globala krisen – med nästan 300 000
            fler i arbete, och vi vill fortsätta på den linjen. Vi vill fortsätta
            att se till att människor som vill in på arbetsmarknaden – men
            som kanske inte har rätt utbildning för att få något av de jobb
            som finns tillgängliga – ska få chansen genom att nya jobb skapas.
            Det kommer i stor utsträckning att vara jobb inom servicesektorn,
            som Annika Lillemets och Walter Mutt tycker är fula jobb.
          </note>
          <note>
            De pratar här om att det är så enkelt. Man byter bara ut en människa
            mot en annan. Men så funkar inte ekonomin längre. Det handlar
            inte om ett kugghjul i ett stort maskineri där man bara kan ta
            bort en kugge och sätta dit en annan. Vi har en av världens mest
            framstående kunskapsintensiva ekonomier. Vi måste hålla fast vid
            de jobb som vi har och inte tvinga bort några genom en sådan fullständigt
            vansinnig åtgärd som friåret.
          </note>
          <note type="speaker">
            Anf. 122 Arbetsmarknadsminister ELISABETH SVANTESSON (M):
          </note>
          <note>
            Herr talman! Jag måste ge miljöpartisterna en eloge för att de
            så vackert beskriver något som jag i grunden tycker är så fel.
            De beskriver så vackert att min mamma som är garantipensionär
            ska vara med och finansiera – hon bor för övrigt i Örebro – att
            en universitetslektor kan ta ledigt under ett år från Örebro universitet.
            Människor som i dag har ett jobb ska på bekostnad av alla andra
            få vara lediga.
          </note>
          <note>
            Walter Mutt pratar om innovation. Sverige är ett av de mest innovativa
            länderna i världen. Det beror på många saker. Det finns en innovativ
            miljö, ofta ute på arbetsplatserna. Det finns möjlighet att växa
            och ta vara på goda idéer. Det är vi rätt så bra på i Sverige,
            men vi behöver bli bättre. Därför satsar vi väldigt mycket forskning
            och utveckling, och vi ska fortsätta att ha innovativa miljöer.
          </note>
          <note>
            Tänk, att man kan beskriva det så vackert att några är hemma
            på andras bekostnad. Det tror vi inte på. Frihet är att vara ledig,
            beskriver Annika Lillemets det som. Man ska inte låsa in människor
            i jobb. Det låter ju helt fascinerande.
          </note>
          <note>
            Alla jobb är inte fantastiska jobb. Alla jobb är inte utvecklande.
            Det är därför som vi måste fortsätta att förbättra arbetsmiljön
            i Sverige och till exempel se till att kvinnor trivs bättre i
            offentlig sektor. Det är ju ett väldigt tydligt fokus för mig
            som arbetsmarknadsminister.
          </note>
          <note>
            Miljöpartiet har som sin grundtes friår och arbetstidsförkortning.
            Det är en ekvation som aldrig kommer att gå ihop. Vi lever på
            en kontinent som har 7 procent av världens befolkning, samtidigt
            som vi har drygt hälften av världens sociala välfärdskostnader.
          </note>
          <note>
            Är det så att vi alla ska jobba mindre och dessutom ha friår
            går ekvationen inte ihop. Hur ska till exempel ett företag som
            har fem anställda klara av att fyra personer jobbar åtta timmar
            mindre varje vecka men med samma lön? Och samtidigt kanske en
            tar friår. Arbetstidsförkortning och friår skulle ett litet företag
            inte klara av. Hur ska kommuner kunna lösa den otroligt svåra
            ekvationen att alla jobbar mindre och några tar friår? Den ekvationen
            går inte ihop.
          </note>
          <note>
            Jag har stor respekt för att ni säger som det är, att ni inte
            tycker om att man låser in människor i jobb. Men att få det att
            låta som en vacker berättelse om hur Sverige ska utvecklas när
            alla ska jobba mindre räcker inte. Då måste ni vara ärliga och
            säga att ni sänker välfärdsambitionerna i skola, vård och omsorg.
            Man kan inte göra som Gustaf Fridolin, ena dagen tala om mer pengar
            och resurser till skolan och nästa dag – i den enda interpellationsdebatt
            vi haft – tala om friår och gärna arbetstidsförkortning. Den ekvationen
            går inte ihop. Det är inte alltid vackert det jag nu säger, men
            det är sanningen, och den är viktig att diskutera.
          </note>
          <note>
            Jobb är inte att bli inlåst. De flesta människor som går till
            jobbet i Sverige trivs på sitt jobb och ser det som något viktigt.
            Man får vara med och bidra, och man har en egen försörjning. Många
            vill komma vidare, och därför måste vi fortsätta att jobba med
            omställning och med rörlighet. Sverige är ett fantastiskt land
            att utbilda sig i och att omskola sig i, för att komma vidare.
          </note>
          <note>
            Mitt mål, herr talman, är först och främst att jobben ska fortsätta
            att bli fler. Allt färre ska försörja allt fler, och då måste
            fler ha ett jobb att gå till. Det betyder inte att alla som jobbar
            i dag ska jobba mer. Många känner att de jobbar till bristningsgränsen.
            Det är inte det jag menar, men fler måste komma in. Jag är inte
            så naiv att jag tror att man bara kan byta ut en människa, vem
            som helst, mot någon som varit långtidsarbetslös. Om det vore
            så skulle fler arbetsgivare ta chansen och anställa människor
            till en mycket låg kostnad, vilket vi redan har, men det fungerar
            inte så. Man kan inte bara byta ut människor, precis som Fredrik
            Schulte sade.
          </note>
          <note>
            I grunden handlar det, herr talman, om synen på jobb, om synen
            på människor och om synen på hur vi ska finansiera våra gemensamma
            välfärdsambitioner.
          </note>
          <note type="speaker">
            Anf. 123 ANNIKA LILLEMETS (MP):
          </note>
          <note>
            Herr talman! Ur grön synvinkel är det en möjlighet, inte ett
            problem, att teknisk utveckling gör att tunga och farliga jobb
            försvinner och att det krävs mindre arbetsinsatser för att producera
            det vi behöver. Det är en möjlighet.
          </note>
          <note>
            Det handlar om hur man fördelar resurserna. Det har tidigare
            under historiens gång varit möjligt, även i Sverige, att ta ut
            produktivitetsökningar i form av sänkt arbetstid. Fram till 1970-talet
            var det så. Det är alltså ingen naturlag som säger att det nu
            är omöjligt att göra det. Det är en anmärkningsvärd brist på politisk
            fantasi att tro att gemensam välfärd endast kan finansieras via
            skatt på arbete. Det finns många andra möjligheter som jag inte
            hinner gå in på här och nu.
          </note>
          <note>
            Är det då okej att vi alla betalar för att hålla folk i fas 3?
            Är det okej att betala arbetsgivare och låta människor utföra
            saker som kanske någon annan hade kunnat göra, eller i värsta
            fall rent av utföra meningslösa uppgifter som att måla om nymålade
            stolar och annat? Är det okej? Det är inte okej att människor
            får ledigt för att vila upp sig, för att pröva företagsidéer eller
            för att göra någonting annat som de vill göra.
          </note>
          <note>
            Vi gröna tror på att människor kan ta ansvar, att de vill ta
            ansvar, när de får frihet och möjligheter. Det är synd att Moderaterna
            inte lever upp till det som de skriver i sitt idéprogram. Att
            ta ledigt från jobbet utan krav är nu förbehållet ett litet fåtal
            lyckligt lottade med förstående arbetsgivare och mycket god privatekonomi.
            Människor som inte har turen att kunna falla tillbaka på någon
            annan försörjning – kapital, arv, lotterivinst – saknar den möjligheten.
          </note>
          <note>
            Ett friårssystem skulle ge möjlighet för fler, eller i bästa
            fall för alla, att utvecklas – om vi unnar varandra det och inte
            misstror varandra. Mycket kreativitet kan släppas loss när människor
            får frihet och förtroende. En friårsreform löser naturligtvis
            inte alla problem på arbetsmarknadsområdet eller i samhället i
            övrigt, men nog skulle det vara ett steg framåt. Det skulle även
            kunna ge fler jobb.
          </note>
          <note type="speaker">
            Anf. 124 FREDRIK SCHULTE (M):
          </note>
          <note>
            Herr talman! Vi hörde Schumpeter nämnas tidigare i debatten.
            Han är ofta refererad till som den nyliberale ekonomen. Det är
            intressant att miljöpartister tar upp honom som ett positivt exempel.
            I hans anda har det sedan talats om vikten av innovation, vilket
            är mycket intressant.
          </note>
          <note>
            Jag är väldigt intresserad av konceptet kreativitet och innovation.
            Vad säger forskningen om kreativitet och innovation? Är vi som
            mest kreativa när vi under sommaren lutar oss tillbaka, kollar
            kanske lite på fotbolls-VM, dricker en kopp kaffe, sover ut på
            morgonen, alltså när vi får koppla av? Nej, det är precis tvärtom.
            Allting pekar på att vi människor är som mest kreativa när vi
            är i en kreativ miljö, i en miljö med kreativa människor där det
            händer saker och där man är i arbete.
          </note>
          <note>
            Det är en myt, ett påhitt, att en massa bra affärsidéer kommer
            att poppa upp om vi bara inför friåret. Inte kommer det att bli
            ett friår. Det blir ett hemmafruår, och det blev ett hemmafruår
            när vi tidigare hade den vansinniga reformen. Det kommer att medföra
            att människor, i huvudsak kvinnor, fastnar i utanförskap.
          </note>
          <note>
            Låt mig säga något kort om frihet. Enligt den definition som
            vi moderater tror på handlar frihet om att människor ska ha rätt
            att själva forma sina liv och inte tvingas av andra. Det handlar
            inte om att matas. Det handlar inte om att man ska få göra precis
            vad man vill på någon annans bekostnad. Då har ni miljöpartister
            fullständigt missuppfattat den 500 år långa debatten om konceptet
            individuell frihet som vi haft i Västeuropa.
          </note>
          <note>
            Varför argumenterar ni för friår? Jo, för i grund och botten
            är ni emot arbete, är ni emot tillväxt, är ni emot välstånd. Ni
            vill helst att människor inte jobbar alls.
          </note>
          <note type="speaker">
            Anf. 125 Arbetsmarknadsminister ELISABETH SVANTESSON (M):
          </note>
          <note>
            Herr talman! Jag vill tacka för debatten. Det är tydligt att
            det finns en grundläggande skillnad i synen på jobb. Det råder
            något slags bild av att jag inte skulle se att arbetsmarknaden
            är dynamisk och att saker förändras. Det är någonting som jag
            är väldigt väl medveten om.
          </note>
          <note>
            Dagens arbetsmarknad ser verkligen inte ut som den gjorde för
            bara 10 år sedan, eller för 20 eller 30 år sedan, för att inte
            tala om för 100 år sedan. Den förändras hela tiden. Större automation
            innebär förändring. Den förändringen sker i en process när vi
            är ute i arbetskraften och delar våra idéer och tankar med varandra.
            Den sker inte först och främst när vissa är hemma och lediga på
            andras bekostnad. Självklart förändras arbetsmarknaden.
          </note>
          <note>
            Den här debatten visar att det går en tydlig skiljelinje mellan
            oss beträffande hur jobb växer fram, men framför allt gäller det
            synen på arbetslinjen. Vi har en tydlig arbetslinje. Mot den står
            en tydlig siestalinje där Miljöpartiet vill att vi ska jobba mindre
            och tycker att friår är en bra idé. Det, och den politik som de
            övriga partier som Miljöpartiet gärna vill samarbeta med har,
            visar glasklart att med en sådan ekonomi blir jobben inte fler,
            särskilt inte när man dessutom lägger tunga skatter på företag.
          </note>
          <note>
            Ni i Miljöpartiet är ärliga och säger att det kan slå ut jobb.
            Det är inte Socialdemokraterna. De låtsas att tunga skatter inte
            påverkar jobben. Arbetstillfällena påverkas i stor utsträckning
            av er gemensamma politik.
          </note>
          <note>
            Höstens val kommer att handla om hur jobben blir till och att
            det faktiskt påverkar vilken politik man för. Det påverkar jobben
            i Sverige, och det är ingen slump att över 250 000 fler nu kan
            gå till ett jobb, att de är egenförsörjda, att många får vara
            med i en gemenskap. Alla trivs inte på jobbet. Jobb kan utvecklas
            och bli mycket bättre. Där delar jag er syn. Jobb är inte lösningen
            på allt, men att vara med och bidra till det gemensamma är viktigt.
            Där går skiljelinjen i svensk politik.
          </note>
          <note>
            Överläggningen var härmed avslutad.
          </note>
          <note>
            11 § Svar på interpellationerna 2013/14:489 och 490 om åtgärder
            mot den höga ungdomsarbetslösheten
          </note>
          <note type="speaker">
            Anf. 126 Arbetsmarknadsminister ELISABETH SVANTESSON (M):
          </note>
          <note>
            Herr talman! Jasenko Omanovic har frågat mig vilka åtgärder jag
            avser att vidta för att krisstödet från EU verkligen ska leda
            till fler jobb och möjligheter till studier och vidareutbildning
            för landets unga.
          </note>
          <note>
            Marie Nordén har frågat mig vilka åtgärder jag avser att vidta
            för att krisstödet från EU ska användas till att pressa ned den
            höga ungdomsarbetslösheten i Jämtlands län, inte minst bland dem
            som har svårast att komma in på arbetsmarknaden.
          </note>
          <note>
            Jag besvarar interpellationerna i ett sammanhang.
          </note>
          <note>
            Ungdomsarbetslösheten har sedan 1990-talskrisen legat på höga
            nivåer och är en av de stora utmaningarna på arbetsmarknaden.
            Regeringen har därför genomfört en rad reformer för att motverka
            utanförskap och sänka trösklarna för ungdomar att komma in på
            arbetsmarknaden. Regeringen har gjort omfattande satsningar och
            förbättringar inom skolområdet. Detta är på sikt avgörande för
            ungas möjligheter till arbete.
          </note>
          <note>
            För att jobben ska bli fler och komma fler till del krävs en
            politik som bidrar till att det skapas fler jobb inom alla branscher
            på arbetsmarknaden. Regeringen har sedan 2006 genomfört omfattande
            åtgärder för att fler ska få jobb och för att förbättra matchningen.
            I budgetpropositionen för 2014 föreslogs åtgärder för drygt 20
            miljarder kronor under 2014 för tillväxt och jobb för att motverka
            att arbetslösheten biter sig fast.
          </note>
          <note>
            Regeringens reformer har bidragit till att sysselsättningen ökat
            med över 250 000 personer sedan 2006.
          </note>
          <note>
            Sverige har en ungdomsarbetslöshet som ligger nära EU-snittet.
            Arbetslösheten bland unga är en utmaning som Sverige delar med
            många andra länder i EU. Mot den här bakgrunden har vi inom EU
            fattat beslut om en rad initiativ för att öka sysselsättningen
            bland unga. Rådsrekommendationen om införande av ungdomsgarantier
            som vi beslutade om förra året är ett exempel. Regeringens politik
            för unga, inklusive vår ungdomsgaranti, ligger i linje med rekommendationerna
            vi beslutat om på europeisk nivå.
          </note>
          <note>
            Liksom de flesta av EU:s medlemsstater får Sverige del av medlen
            från EU:s sysselsättningsinitiativ för unga. Sveriges tilldelning
            kommer att uppgå till ca 740 miljoner kronor. Därutöver ska Sverige
            medfinansiera initiativet med ca 370 miljoner kronor.
          </note>
          <note>
            Regeringen har under våren beslutat om ett förslag till nationellt
            socialfondsprogram 2014–2020 där sysselsättningsinitiativet för
            unga utgör en del. Regeringens förslag är att medlen ska användas
            för att komplettera och utöka de befintliga arbetsmarknadspolitiska
            insatserna för arbetslösa ungdomar som står långt ifrån arbetsmarknaden
            samt till att vidareutveckla och stärka den nationella arbetsmarknadspolitiken
            och befintliga arbetsmarknadsprojekt med samma syfte. Programförslaget
            ska nu förhandlas mellan Sverige och kommissionen.
          </note>
          <note type="speaker">
            Anf. 127 JASENKO OMANOVIC (S):
          </note>
          <note>
            Herr talman! Jag tackar ministern för svaret, som är väldigt
            intressant. Det är ett väldigt viktigt område vi debatterar: ungdomsarbetslöshet.
          </note>
          <note>
            Jag vill kommentera svaret från ministern lite närmare, herr
            talman. Det står att regeringen har gjort omfattande satsningar
            och förbättringar inom skolområdet. Men nu är det så att skolresultaten
            har sjunkit åtta år i rad. Sverige är det land som sjunker mest
            när det gäller skolresultaten i hela OECD-området. Att regeringen
            skulle ha gjort någonting åt detta stämmer inte riktigt med verkligheten.
          </note>
          <note>
            I svaret står det vidare: Regeringen har sedan 2006 genomfört
            åtgärder för att fler ska få jobb och förbättra matchningen. Det
            här är intressant. I princip misslyckas var femte rekrytering
            i Sverige på grund av matchningen. Vi har inte i landet den kompetens
            som företagare efterfrågar. Vi har Europas generösaste arbetskraftsinvandring,
            men ändå misslyckas företagen. Bland våra nästan 400 000 arbetslösa
            finns inte de som företagen efterfrågar.
          </note>
          <note>
            Eftersom vi nu debatterar ungdomsarbetslösheten kan man fråga
            sig vad som kan göra att de arbetslösa får bättre kompetens. Ja,
            bland annat arbetsmarknadsutbildning. I mitt hemlän Västernorrland
            var 3 870 unga personer arbetslösa förra veckan, herr talman.
            Hur många av dem fick då arbetsmarknadsutbildning? Hur många av
            dem fick en möjlighet att komma närmare jobb, att förkovra sig,
            att få ny kompetens? Av de 3 870 unga personer som stod utanför
            arbetsmarknaden var det hela 26 personer som fick möjlighet att
            ta ett steg närmare arbetsmarknaden. Det är en skam för Sverige.
          </note>
          <note>
            Herr talman! Det är inte underligt att vi nu får stöd från EU
            för att klara av ungdomsarbetslösheten. Vi har en arbetsmarknadsminister
            som påstår att matchningen har förbättrats. Men ungdomar får inte
            ens möjlighet att komma ett steg närmare arbetsmarknaden. Dessutom
            påstår ministern att de flesta EU-medlemsstater får samma stöd
            som Sverige. I själva verket är det fråga om länder som Grekland,
            Spanien och Irland – de länder som har haft ekonomiska förutsättningar
            som gjort att de hamnat i den situationen. Vi har inte haft de
            förutsättningarna. Hos oss är det regeringens fel!
          </note>
          <note type="speaker">
            Anf. 128 MARIE NORDÉN (S):
          </note>
          <note>
            Herr talman! Jag vill börja med att tacka ministern för svaret,
            även om det inte finns mycket att tacka för. Jag tycker att det
            är ett sorgligt tomt svar.
          </note>
          <note>
            Det är uppenbart att ministern inte ser det allvarliga och akuta
            i den situation vi har på arbetsmarknaden vad gäller ungdomsarbetslösheten.
            Men EU-kommissionen gör det. De ser det som så allvarligt att
            den höga ungdomsarbetslösheten genererar bistånd. Det är ett antal
            regioner tillsammans med Jämtland – Värmland, Dalarna, Gävleborg,
            Västernorrland, Skåne och Blekinge – som nu har beviljats krisstöd
            på en dryg miljard inklusive medfinansieringen.
          </note>
          <note>
            Att vi kvalificerar oss till detta bistånd tillsammans med länder
            som Portugal, Irland, Grekland och Spanien, som Jasenko nämnde
            tidigare, är ett väldigt dåligt betyg för arbetsmarknadspolitiken.
            Det visar på att den har havererat. Det är någonting som har gått
            riktigt fel.
          </note>
          <note>
            Ungdomsarbetslösheten är högre i dag än när Reinfeldt tillträdde
            som statsminister. I dag är det 90 000 unga människor som står
            utan arbete. 1 200 unga människor står utan jobb i Jämtland. 90
            000 unga börjar sitt vuxna liv utan arbete. Dessa unga vill inget
            annat än att arbeta, utbilda sig och få den kompetens som gör
            det möjligt för dem att bli anställbara. Det innebär att man behöver
            läsa på gymnasiet och behöver kunna kombinera arbete med utbildning.
            Det behövs fler platser på universiteten, högskolorna, komvux
            och yrkesvux. Det finns många sätt att möta det här behovet, och
            det är det som kommissionen säger till regeringen att vi måste
            börja göra. Det är någonting som inte fungerar som det ska.
          </note>
          <note>
            De här unga människorna förtjänar snabba insatser. Det är inte
            rimligt att man förväntas vänta på en aktiv insats när man är
            arbetslös och att man ska behöva vänta på att Arbetsförmedlingen
            agerar. Det är inte acceptabelt att man inte direkt kan erbjudas
            en insats som innebär att man får kompetens, blir anställbar och
            får den kompetens som efterfrågas.
          </note>
          <note>
            Trots den höga arbetslösheten, trots att det totalt är runt 400
            000 arbetslösa människor i dag i Sverige, är det ändå brist på
            rätt kompetens. Näringslivet och den offentliga sektorn har ändå
            svårt att hitta rätt kompetens. Det borde få ministern och regeringen
            att känna att man borde agera mycket skyndsamt, inte vänta. Man
            borde ompröva sin politik och inse att skattesänkningar kanske
            inte är den rätta vägen. Det kanske finns andra åtgärder som fungerar
            bättre och som skulle ge de resultat som man hela tiden säger
            att man vill uppnå.
          </note>
          <note>
            Det är pinsamt, bedrövligt och sorgligt att Sverige har kvalificerat
            sig till att få bistånd av EU för att man har misslyckats så fatalt
            med arbetsmarknadspolitiken. Tycker inte ministern att man med
            tanke på detta och rekommendationerna från EU borde bekämpa ungdomsarbetslösheten
            aktivt och mycket mer skyndsamt än man säger att man vill göra
            i dag? Det kräver nya insatser, nya initiativ och nya idéer på
            alla nivåer. Vi borde samarbeta med alla parter som nu vill vara
            med och bidra. Varför vill ministern vänta? Varför skjuter ministern
            insatserna framför sig när behovet är så tydligt här och nu?
          </note>
          <note type="speaker">
            Anf. 129 HILLEVI LARSSON (S):
          </note>
          <note>
            Herr talman! Det är såklart en väldigt allvarlig situation när
            Sverige får det här speciella stödet på grund av vår höga ungdomsarbetslöshet.
            Det om något visar att vi har ett problem.
          </note>
          <note>
            Man kan se att antalet unga i fas 3 har ökat, men egentligen
            skulle de inte hamna där. Egentligen skulle ingen hänvisas till
            fas 3 efter riksdagens beslut. Även om man bortser från det är
            det väldigt illa att just unga hamnar där.
          </note>
          <note>
            Fas 3 har kallats för ett alternativ till förtidspension. Det
            finns inte mycket kontakter mellan den arbetslöse i fas 3 och
            Arbetsförmedlingen, utan risken är att det blir slutstationen.
          </note>
          <note>
            Tyvärr är vägen till fas 3 en tråkig väg för unga. Det kan ha
            varit så att man har haft kontakt med en jobbcoach som ska lära
            en att söka jobb. När det misslyckas hamnar man i fas 3, som en
            slutstation.
          </note>
          <note>
            Det har varit mycket kritik mot jobbcoacherna. Det har inte visat
            något resultat. De som har haft jobbcoach har till och med fått
            färre jobb än de som haft arbetsförmedlare på Arbetsförmedlingen.
          </note>
          <note>
            Någonting måste göras, speciellt med tanke på det stöd vi har
            fått. Nu gäller det att använda pengarna på ett konstruktivt sätt.
            Det konstruktiva kan inte vara att fortsätta på den inslagna vägen,
            där unga ska vara gratis arbetskraft inom fas 3 och kanske ha
            den ena praktikplatsen efter den andra. De riskerar dessutom att
            tränga undan riktiga jobb. Om det blir väldigt fördelaktigt för
            arbetsgivaren att ha stödanställningar utan något som helst krav
            är risken att de fortsätter med det. Annars hade de kanske anställt
            så att det hade blivit ett riktigt jobb.
          </note>
          <note>
            Detta är ett systemfel som måste rättas till. Det krävs aktiva
            insatser. Ungdomar behöver riktiga jobb och utbildning för att
            få sådana jobb. Ett jätteproblem är att det inte finns tillräckligt
            många utbildningsplatser – söktrycket är enormt.
          </note>
          <note>
            Chansen att få jobb är stor om man får utbildning. Trots det
            har man minskat på högskolorna, och många utbildningar som skulle
            kunna öka chanserna att få jobb kan Arbetsförmedlingen inte hänvisa
            till. Inriktningen måste därför ändras. När det gäller skolan
            är detta väldigt viktigt. Annars är risken att det framöver blir
            ännu fler arbetslösa ungdomar än i dag. De kommer direkt från
            grundskolan eller gymnasiet utan godkända betyg och har mycket
            små chanser att få jobb.
          </note>
          <note>
            Det största problemet är såklart grundskolan. Om man inte ens
            kan gå vidare till gymnasiet är chansen att få jobb väldigt liten.
            Det andra problemet är de som hoppar av gymnasiet eller inte får
            godkända betyg där. De har också dåliga chanser på arbetsmarknaden.
            Här krävs en omläggning av hela utbildningspolitiken.
          </note>
          <note>
            Det som har skett de senaste två mandatperioderna är att man
            har lagt mycket administration på lärarna, vilket tar tid från
            undervisningen. Det är där man borde lägga tiden, och man borde
            se till att det finns tillräckligt många lärare.
          </note>
          <note>
            Hela personalkollektivet måste förstärkas, även skolsköterskor,
            kuratorer och alla insatser som krävs – inte minst speciallärare
            som kan hjälpa barn med särskilda behov. I dag krävs på de flesta
            håll en diagnos för att få hjälp. Många har ingen diagnos och
            får det kanske aldrig. Skolpolitiken och jobbpolitiken hänger
            ihop.
          </note>
          <note type="speaker">
            Anf. 130 JENNY PETERSSON (M):
          </note>
          <note>
            Herr talman! Vad gör regeringen för att fler ska få ett jobb
            och för att jobben ska komma fler till del? Det låter som att
            regeringen inte gör ett dugg.
          </note>
          <note>
            Till skillnad från många andra länder i Europa har Sverige kunnat
            satsa på reformer i stället för att dra ned under den lågkonjunktur
            och den kris som Europa och övriga världen har befunnit sig i.
            Jag tycker att det är viktigt att framhålla att vi i Sverige har
            kunnat satsa på reformer för att öka sysselsättningen.
          </note>
          <note>
            Resurser har tillförts för att bland annat bryta långtidsarbetslösheten
            genom att förbättra kvaliteten och aktivitetsnivån inom jobb-
            och utvecklingsgarantin och jobbgarantin för unga.
          </note>
          <note>
            Det har även införts ett nytt arbetssätt på Arbetsförmedlingen
            för att långsiktigt och strukturellt förbättra för arbetssökande
            så att de får rätt hjälp från dag ett, en handlingsplan och så
            vidare.
          </note>
          <note>
            Arbetsförmedlingen har även fått en ny uppgift under denna mandatperiod.
            Det gäller etableringsreformen för nyanlända invandrare som ska
            hindra att dessa hamnar i långtidsarbetslöshet och utanförskap.
          </note>
          <note>
            Oppositionen och Socialdemokraterna har, inte i frågan men i
            tidigare inlägg i debatten, frågat: Vad har Alliansen och Moderaterna
            gjort under mandatperioden för att motverka arbetslösheten?
          </note>
          <note>
            Samarbete med parter har efterfrågats. Här ser vi ytterligare
            ett exempel från Alliansen och Moderaterna: YA-jobben. Där har
            parterna samarbetat, så som oppositionen och Socialdemokraterna
            efterfrågade. De genomförs nu och är verklighet.
          </note>
          <note>
            Alliansen och Moderaterna tar som sagt arbetslösheten på stort
            allvar och har prioriterat satsningar på jobb och företagande.
            Det har nämnts i denna och tidigare debatter att 250 000 fler
            är i arbete i dag trots den lågkonjunktur jag nämnde i början
            av mitt inlägg. Detta är något som S tycks blunda för. De ser
            inte att lågkonjunkturen har drabbat Sverige, Europa och övriga
            världen.
          </note>
          <note>
            Sedan har jag fått höra det här med olika länder och att det
            ser så illa ut i Sverige. Men sysselsättningen har ökat här. Ja,
            men befolkningen har ökat, säger oppositionen och Socialdemokraterna.
            Jag vill i denna debatt påpeka att det är ett felaktigt påstående
            att sysselsättningen har ökat bara för att befolkningen har gjort
            det.
          </note>
          <note>
            Som jag sade innan: Kolla i Europa! Jag nämnde olika länder.
            I Nederländerna och Spanien har befolkningen ökat lika mycket
            som i Sverige – ungefär 400 000 i samtliga länder. I Sverige är
            det 250 000 fler jobb. I Nederländerna är det i dag 70 000 som
            har fått jobb. I Spanien, som har samma befolkningsökning som
            i Sverige, har det blivit 3 miljoner färre arbeten. I Sverige
            är det fler som har ett arbete att gå till i dag.
          </note>
          <note type="speaker">
            Anf. 131 Arbetsmarknadsminister ELISABETH SVANTESSON (M):
          </note>
          <note>
            Herr talman! Jag tackar Jasenko Omanovic och Marie Nordén för
            interpellationerna.
          </note>
          <note>
            Det är inte första gången jag är här och diskuterar ungdomar
            och ungdomars arbetsmarknad. Det är en viktig debatt, och jag
            har diskuterat med många socialdemokrater under dessa tio månader.
            Jag har träffat unga, och fler jobb till unga är en av de absolut
            viktigaste frågor vi har och som jag ägnar mig åt. Det är i frågorna
            om jobben som konflikten i politiken finns, och det är där alternativen
            blir tydliga.
          </note>
          <note>
            Låt mig ge en kort beskrivning av utvecklingen på arbetsmarknaden
            för unga. Över 50 000 fler unga jobbar i dag jämfört med 2006.
            Både antalet sysselsatta och sysselsättningsgraden har ökat. Andelen
            NEET:s, unga som varken arbetar eller studerar, har minskat, och
            Sverige hör till de länder som har allra lägst långtidsarbetslöshet
            bland unga i EU.
          </note>
          <note>
            Vi vet att det kommer att gå bra för de allra flesta unga, men
            det betyder inte att vi är klara eller nöjda. Vårt mål är att
            alla unga som kan och vill arbeta ska ha ett arbete att gå till.
            Vi jobbar därför med en bred palett av insatser för att jobben
            för de unga ska bli fler. Det handlar om att sänka kostnaderna
            för att anställa de unga. Vi har infört tidiga insatser.
          </note>
          <note>
            Marie Nordén pratade om att alla unga ska ha en tidig insats.
            Nej, de unga som behöver det ska ha en tidig insats. De allra
            flesta unga är arbetslösa en väldigt kort tid och ska inte in
            i en åtgärd från dag ett. Det finns dock inget aktivitetsförbud,
            vilket Socialdemokraterna gärna vill sprida.
          </note>
          <note>
            Vi jobbar mycket med studiemotiverande insatser och kurser. Vi
            vet – och den bilden tror jag att vi delar – att utbildning är
            något av det viktigaste för en ung person som inte har något jobb
            att gå till. Om man inte har gjort klart sin gymnasieutbildning
            behöver man motiveras att göra det.
          </note>
          <note>
            Vi har satsat på både lärlingar och YA-jobb. Den viktiga diskussionen
            där är att hitta en ny väg in för unga på arbetsmarknaden, och
            där har jag har lagt ned hundratals timmar i samtal med parterna.
            Alldeles nyligen presenterade Alliansen fler förslag för att också
            få fler unga företagare, vilket vi tror är mycket väsentligt.
          </note>
          <note>
            Vårt jobbmål är tydligt: Över fem miljoner människor ska ha ett
            arbete att gå till 2020. Det betyder att mer än 350 000 nya jobb
            ska skapas. Många av dem ska självklart vara för unga.
          </note>
          <note>
            Vi kommer att fortsätta att lägga fler pusselbitar i vårt gemensamma
            valmanifest ända fram till valet i september.
          </note>
          <note>
            Beträffande Socialdemokraternas politik nämner Jasenko Omanovic
            arbetsmarknadsutbildning. Javisst, arbetsmarknadsutbildning kan
            vara alldeles lysande för vissa ungdomar. Men jag undrar om inte
            interpellanten instämmer i att det reguljära utbildningssystemet
            är grunden och är mycket viktigt för många unga. Det är därför
            som vi har fler högskole- och universitetsplatser. Det är därför
            vi har satsat på yrkeshögskola. Det är därför vi satsar på just
            de yrkesinriktade men också på de teoretiska utbildningarna på
            olika nivåer.
          </note>
          <note>
            Utbildning är A och O för många unga som inte har gjort klart
            utbildning och behöver det.
          </note>
          <note>
            Arbetsmarknadsutbildning verkar på något sätt – jag hade en debatt
            tidigare också – vara mirakelmedicinen för Socialdemokraterna.
            Jag tror att det är jätteviktigt. Men vi måste också komma ihåg
            att arbetsgivare ofta kräver en annan typ av utbildning, ofta
            längre utbildningar. Det är ofta det som saknas i matchningsgapet.
          </note>
          <note>
            Jag tror också att det är viktigt att unga lär sig att investera
            i sin egen utbildning. Därför tror jag att det reguljära utbildningssystemet
            ska möta mycket av det som har nämnts tidigare.
          </note>
          <note>
            Kort om EU: Det är gemensamma medel som 20 länder nu tar del
            av. Det är självklart att vi, som är stora betalare i EU-samarbetet,
            också ska ta del av de pengarna. Precis som inhemska skatter finansierar
            mycket av det vi gör i vårt land, ska det EU betalar gemensamt
            också användas för de stora utmaningar som vi har. Att fler unga
            har ett jobb att gå till är en stor utmaning för många länder
            i Europa.
          </note>
          <note>
            Vi ska använda de medlen för att stärka de insatser som vi gör,
            och självklart ska Arbetsförmedlingen ha en viktig roll i detta.
          </note>
          <note type="speaker">
            Anf. 132 JASENKO OMANOVIC (S):
          </note>
          <note>
            Herr talman! Nu blev det intressant. Plötsligt är den kris som
            har varit i världen skälet till att vi har arbetslöshet i Sverige.
            Plötsligt är det så att vi betalar så mycket till EU att vi måste
            få tillbaka något, och då blir det till unga.
          </note>
          <note>
            Jag tror inte på den matematiken, herr talman. Vi har bland de
            högsta arbetslöshetssiffrorna i hela EU. Liksom Grekland, Spanien,
            Portugal och Irland har vi det i vissa geografiska områden i Sverige,
            och därför är vi berättigade till det här stödet.
          </note>
          <note>
            Självklart, herr talman, är arbetsmarknadsutbildning inget mirakel.
            Men nu talar jag här i talarstolen om 3 870 arbetslösa ungdomar
            i mitt hemlän. De har genomgått den reguljära utbildningen men
            har inte fått jobb. Nu finns det en chans för dem, och den heter
            arbetsmarknadsutbildning. Därför nämner jag den.
          </note>
          <note>
            Det är självklart att vi ska ha bättre reguljär utbildning, och
            det är självklart att vi ska ha fler platser. Vi har i vår budget
            haft 10 000 platser mer på högskolor än vad Alliansen haft.
          </note>
          <note>
            Nu låter det som om Alliansen satsar på högskoleplatser, satsar
            på komvux. Men det är Alliansen som har tagit bort platser där.
            Sedan insåg man att det inte fungerade att sälja ut billigare
            arbetskraft. I ett högproduktivt land som Sverige kan man inte
            säga: Okej, du får billigare arbetskraft, och därför ska du anställa.
          </note>
          <note>
            Var femte rekrytering misslyckas. Varför? Det beror på att arbetsgivare
            kräver kompetent arbetskraft, inte billig arbetskraft. I ett högproduktivt
            land som Sverige är det kompetensen som producerar. Människan
            som kommer ut till arbetsplatsen ska vara kompetent nog att kunna
            hänga med i de produktivitetskrav som finns på arbetsmarknaden.
          </note>
          <note>
            Det är inte så om man rear ut 25 procent, 50 procent eller 75
            procent, som man har gjort med ungdomarna. Resultatet i dag, åtta
            år efter det att man reade ut 25 procent, 50 procent eller 75
            procent, är att vi får stöd från Europeiska unionen för att kunna
            få ut ungdomar på arbetsmarknaden. Det är resultatet – ett totalt
            misslyckande.
          </note>
          <note>
            Jag välkomnar det påstående som arbetsmarknadsministern kommer
            med, att det inte är alla ungdomar som vi ska investera i. Toppenbra!
            Då kan man ju ta tillbaka den misslyckade politik som man har
            fört, med sänkta socialavgifter för alla ungdomar, och rikta dem
            till de ungdomar som verkligen behöver det. Vi är överens om att
            man ska ta bort de ineffektiva åtgärderna och rikta åtgärderna
            till de ungdomar som behöver dem, för då kommer arbetslösheten
            bland ungdomar att minska, och då kommer fler att få chans att
            komma ut i vuxenlivet på riktigt och inte stödja sig på föräldrarna.
          </note>
          <note type="speaker">
            Anf. 133 MARIE NORDÉN (S):
          </note>
          <note>
            Herr talman! Det är tydligt att man från den borgerliga majoriteten
            inte tycker att detta är ett stort bekymmer. Man tycker inte att
            det är en kris – det som är orsaken till att man har fått pengar.
            Det handlar inte om vad ni har gjort, även om ni har gjort alldeles
            för lite under perioden och konsekvenserna av er politik är att
            vi har hög ungdomsarbetslöshet.
          </note>
          <note>
            Hur ni än räknar har vi högre arbetslöshet i dag än vi hade 2006,
            när den borgerliga regeringen tillträdde. Den var 6 procent 2006
            och är 8 procent 2014. Det går inte att räkna på något annat sätt.
          </note>
          <note>
            Det som är bekymret nu, som jag ser det, är detta: Vi har fått
            dessa extra pengar, och de är till för att användas. Det är ett
            läge där vi snabbt behöver nå de arbetslösa ungdomarna, de 90
            000 unga människor som i dag väntar på någon typ av insats för
            att de ska kunna gå vidare och till slut komma in i arbete.
          </note>
          <note>
            Den sociala fonden har fått de här pengarna. Det är 1 miljard
            totalt. Då tänker man att det snabbt ska hända något. Men vad
            gör då regeringen?
          </note>
          <note>
            Det här programmet kommer inte att få några utbetalningar år
            ett, alltså 2014. Man väljer att fördela 75 procent av resurserna
            på Arbetsförmedlingen och 25 procent till regionerna, trots att
            vi vet att de i regionerna väntar på att sätta i gång insatser
            – men de vet att inget kommer att hända i år.
          </note>
          <note>
            Från Arbetsförmedlingen vet jag att det har gått ett brev eller
            är på väg ett brev till ministern där de varnar ministern för
            att den här fördelningen av resurserna kommer att leda till en
            ohållbar situation för dem, eftersom de kommer att vara tvungna
            att bygga upp en organisation som kommer att vara kostsam och
            ta tid att bygga upp.
          </note>
          <note>
            Sedan väljer regeringen att vänta med att fördela ut pengarna.
            Man betalar ut lite grann 2015. Man betalar lite mer 2016, och
            sedan lägger man tyngden på de två sista åren.
          </note>
          <note>
            Vad varnar då Arbetsförmedlingen för? Jo, det är att de inte
            kommer att hinna använda pengarna. Då står vi där med ungefär
            750 miljoner som vi inte kommer att hinna använda, pengar som
            skulle ha gått till utbildning, arbetsmarknadsutbildning, arbetsmarknadsträning,
            kontakter med arbetsgivare, fackföreningsrörelsen, näringslivet,
            kommunen. Men de blir tvungna att vänta på resurserna, så att
            vi faktiskt riskerar att vara tvungna att betala tillbaka pengar.
          </note>
          <note>
            Då undrar jag: Tycker inte ministern att det hade varit vettigt
            att fördela lite annorlunda så att regionerna kanske hade tagit
            ett större ansvar och så att vi inte belastar Arbetsförmedlingen
            med resurser som de inte kommer att ha tid att använda? Tycker
            inte ministern att det vore rimligt att se till att pengarna används,
            så att man inte riskerar att hamna i en situation där man betalar
            tillbaka pengarna?
          </note>
          <note>
            Jag har fått höra rykten – ministern får bekräfta dem eller inte.
            Man säger att man inte vill överskrida budgettaket. Det låter
            ju ansvarsfullt. Men i det här fallet är det precis tvärtom. Det
            är oansvarigt att inte se till att använda pengarna. Man har sänkt
            skatterna med 130 miljarder, och naturligtvis påverkar det budgettaket,
            så att det inte finns de resurser som vi behöver använda.
          </note>
          <note>
            De här unga människorna förtjänar inte att vänta på dessa insatser.
            De förtjänar insatser och utbildning så att de vet att de har
            möjlighet att gå vidare. De förtjänar framför allt en regering
            som ser deras behov, ser vad arbetslösheten gör med deras liv
            och förstår vad det innebär att gå och vänta på en insats och
            få en meningsfull start i arbetslivet. De förtjänar en regering
            som bryr sig, som faktiskt säger: Vi har de här pengarna; vi vill
            använda dem nu.
          </note>
          <note>
            Jag undrar igen: Varför vill ministern vänta med insatserna?
          </note>
          <note type="speaker">
            Anf. 134 HILLEVI LARSSON (S):
          </note>
          <note>
            Her talman! Det är tråkigt om problemet med pengar som brinner
            inne upprepas. Det är detta problem man redan har på Arbetsförmedlingen
            där 20 miljarder har skickats tillbaka till regeringen för att
            man inte har kunnat använda dem för att hjälpa alla arbetslösa.
            Det vore mycket tråkigt om detta misstag nu upprepas med EU-pengar.
            Det blir också pinsamt för Sverige inför EU.
          </note>
          <note>
            Det viktiga i detta sammanhang med arbetslösheten är sambandet
            mellan utbildnings- och arbetsmarknadspolitiken. Ministern ställer
            lite grann arbetsmarknadsutbildningar mot längre utbildningar.
            Jag tror att både arbetsmarknadsutbildningar och satsningar inte
            minst på högskolor och universitet med fler platser behövs, särskilt
            på bristyrkesutbildningar, men även en bred satsning på andra
            utbildningar behövs.
          </note>
          <note>
            När det gäller skolpolitiken är jag rädd för vad framtiden bär
            med sig om denna utveckling fortsätter där vi i PISA-undersökning
            efter PISA-undersökning störtdyker på detta sätt. Det blir en
            katastrofal arbetsmarknad. Jag tänker inte bara på de ungdomar
            som riskerar att slås ut och som aldrig lyckas ta sig in på arbetsmarknaden,
            utan jag tänker på hela arbetsmarknaden. Hur ska man kunna rekrytera
            arbetskraft när det är så många som inte ens har klarat gymnasiet?
          </note>
          <note>
            Det stora problemet i dag, förutom massarbetslösheten, är att
            vart femte jobb inte tillsätts på grund av att man inte hittar
            rätt kompetens. Vi har stora industrier, till exempel hela life
            science-industrin, som är hotade i dag. Det är många jobb som
            riskerar att försvinna till andra länder om vi inte agerar.
          </note>
          <note>
            Jag hoppas därför att ministern har nära kontakter med utbildningsministern
            eftersom vi måste vända på skutan. Det är en hel ungdomsgeneration
            som annars riskerar att gå förlorad.
          </note>
          <note type="speaker">
            Anf. 135 JENNY PETERSSON (M):
          </note>
          <note>
            Herr talman! Jag vill först säga, för att det ska stå i protokollet,
            att vi moderater och Alliansen är oroliga för ungdomsarbetslösheten
            och arbetslösheten i övrigt och att vi tar den på största allvar.
            Jag vill inte att det ska misstolkas som att vi inte skulle vara
            oroliga för den. Däremot har vi olika lösningar eller verktyg
            för att minska ungdomsarbetslösheten och övrig arbetslöshet. Vi
            i Alliansen har gjort det mer lönsamt att arbeta, och vi säger
            nej till höjda skatter för företagare och jobb.
          </note>
          <note>
            Jasenko Omanovic säger att vi ska ha arbetskraft som är tillräckligt
            kompetent. Jag håller med om det. Det är just därför som vi ska
            satsa tidigt på barnen – i förskolan och upp till högre utbildning.
            Det är därför som vi till exempel har satsat 7 miljarder på svensk
            utbildning sedan Alliansen tog makten 2006.
          </note>
          <note>
            Jasenko Omanovic säger att vi har reat ut ungdomar och att det
            inte finns arbetskraft som är tillräckligt kompetent. Någonstans
            där ser man den stora skillnaden mellan er och vår politik. Jag
            värnar verkligen svensk arbetskraft. Men det måste också finnas
            någon som vill anställa – en företagare, en entreprenör, som vill
            ha den svenska arbetskraften. Det är här som den stora skiljelinjen
            går. Vi säger nej till höjda skatter på arbete och företagande.
            Det gör inte Socialdemokraterna. De vill höja arbetsgivaravgifterna
            för unga, de vill höja momsen för restauranger, där många unga
            får sitt första arbete, och de vill göra om RUT-avdraget som har
            öppnat en helt ny arbetsmarknad och gjort fler arbeten vita.
          </note>
          <note>
            Jag tackar för debatten och önskar en glad sommar.
          </note>
          <note type="speaker">
            Anf. 136 Arbetsmarknadsminister ELISABETH SVANTESSON (M):
          </note>
          <note>
            Herr talman! Jag ska vara mycket kortfattad. Skiljelinjen i svensk
            politik går inte mellan om vi ska använda våra EU-medel eller
            inte. Det är en mycket intressant debatt, där man diskuterar hur
            de ska användas innan vi ens har kommit till skott. Jag tycker
            att dessa medel är viktiga. Men låt oss komma ihåg att det inte
            är de som skapar de nya jobben. Jobben skapas ute hos företag
            som vill växa och anställa. Därför måste vi fortsätta en politik
            som underlättar jobbskapande. Det är så våra unga kan komma i
            jobb.
          </note>
          <note>
            De unga som fastnar i långtidsarbetslöshet – vi har Europas lägsta
            långtidsarbetslöshet – behöver stöd och hjälp för att komma vidare.
            Det är därför som vi riktar extra insatser. Först gör vi en generell
            nedsättning av arbetsgivaravgifterna för alla unga eftersom unga
            generellt sett har svårare att komma in på arbetsmarknaden. Men
            vi ger allra mest till dem som står utanför länge. Det gäller
            anställningskostnader med nystartsjobb och studiemotiverande insatser,
            som jag nämnde tidigare, och utbildningsinsatser.
          </note>
          <note>
            Arbetsmarknadsutbildning står inte i motsats till någonting annat.
            Jag bara lyfter fram att det inte är en mirakelkur för alla som
            i dag inte har ett jobb att gå till. Det viktigaste är att det
            finns breda insatser. Människor är olika, och unga är olika, och
            behöver olika stöd.
          </note>
          <note>
            Det är intressant att det i dag är första gången, tror jag, som
            en socialdemokrat nämner ordet kris under mina tio månader som
            arbetsmarknadsminister. I dag gör man det. Det är viktigt. Vi
            har nämligen haft en mycket tuff kris i Europa. Den krisen har
            Socialdemokraterna aldrig velat tala om i denna kammare. Den har
            varit tuff för väldigt många. Det har varit hårt för många som
            har upplevt denna kris, speciellt i många andra länder men också
            i Sverige. Många av de svenska ungdomarna som vill konkurrera
            om jobben tycker att det är tufft att göra just det eftersom det
            finns andra arbetssökande med mer erfarenhet. Eftersom vi har
            en relativt sammanpressad lönestruktur är det klart att arbetsgivare
            ofta hellre väljer en person med erfarenhet än den som är ung.
            Det är därför som vi sänker kostnaderna för att underlätta för
            fler unga att få ett jobb att gå till.
          </note>
          <note>
            Striden står just mellan olika synsätt på jobbskapandet. Den
            står inte mellan åtgärder på Arbetsförmedlingen. Det är inte det
            som detta val handlar om, utan det handlar om hur jobben ska kunna
            blir fler. Jag menar att det viktigaste som vi kan göra för de
            unga är att fortsätta med en politik så att jobben blir fler och
            att underlätta för unga att bli anställda. Då är det inte rätt
            väg att gå att höja kostnaderna för att anställa alla unga. Varenda
            arbetsgivare jag möter som har unga anställda vittnar om någonting
            helt annat. Det är inte rätt väg att gå att höja momsen för restauranger
            där många unga, och utrikes födda också för den delen, får sitt
            första jobb. Vi måste underlätta jobbskapandet och såklart fortsätta
            att satsa på utbildningssystemet och fortsätta att satsa så att
            unga kan matchas och växa in i alla de nya jobb som finns på olika
            nivåer inom olika branscher i samhället.
          </note>
          <note>
            Att vi får ta del av stöd som 20 andra länder också tar del av
            tycker jag är viktigt. Självklart ska vi göra det och använda
            det på det bästa sätt vi kan för att fler unga ska ha ett jobb
            att gå till.
          </note>
          <note type="speaker">
            Anf. 137 JASENKO OMANOVIC (S):
          </note>
          <note>
            Herr talman! Jag vill berätta att det finns skillnader mellan
            hur vi ser på Arbetsförmedlingens roll och vad vi ska använda
            Arbetsförmedlingen till. När ungdomar kommer till Arbetsförmedlingen
            ska de inte stå 90 dagar i karantän. Efter maximalt 90 dagar ska
            de få hjälp på vägen mot ett jobb eller få ett jobb. Det är stor
            skillnad.
          </note>
          <note>
            Vi ser vad företagen frågar efter, och det är kompetens. Därför
            ska vi se till att alla har gymnasiekompetens innan de fyller
            25 år. Det är viktiga åtgärder för att man ska kunna skapa förutsättningar
            för företagare att kunna rekrytera och ha tillgång till arbetskraft.
            Utan tillgång till kompetent arbetskraft kan företagen inte växa.
            Det är solklart, herr talman. Detta kommer valet i september att
            handla om. Det är ett vägval där man generellt öser resurser över
            företagen eller hjälper företagen att få kompetent arbetskraft.
          </note>
          <note>
            Vi kommer att göra allt vi kan för att företagen ska få kompetent
            arbetskraft, och inte rea ut arbetskraften.
          </note>
          <note>
            Herr talman! Eftersom detta är min sista interpellationsdebatt
            denna mandatperiod ska jag avslutningsvis tacka ministern. Men
            jag vill särskilt tacka all personal här i kammaren som är mycket
            kompetent och trevlig. Jag önskar personalen och talmannen en
            trevlig sommar.
          </note>
          <note type="speaker">
            Anf. 138 MARIE NORDÉN (S):
          </note>
          <note>
            Herr talman! Det är tråkigt att ministern inte ser det akuta
            i det läge vi har. Jag tycker att det är ett otroligt stort bekymmer
            att 90 000 unga människor är utan arbete. Det finns all anledning
            att inte vänta. Vi behöver agera nu och använda alla medel vi
            har tillgängliga för att människor i ung ålder ska komma ut i
            arbete.
          </note>
          <note>
            Nu har vi tack vare EU, tillsammans med egen medfinansiering,
            fått drygt 1 miljard. Den miljarden ska användas nu, inte sedan,
            men ministern bestämmer att vi ska vänta med att se till att pengarna
            börjar arbeta för unga människors möjligheter att komma i arbete.
            Det är sant att det inte är EU-medlen som avgör om vi löser hela
            frågan, men det här är viktiga medel som måste användas. Jag förstår
            inte varför ministern gör den här fördelningen av de resurser
            vi nu har fått.
          </note>
          <note>
            Ministern har fortfarande inte svarat på frågan varför vi pytsar
            ut pengarna sent i programperioden och på det sättet riskerar
            att inte hinna använda dem. Varför lägger man en tyngdpunkt på
            Arbetsförmedlingen när vi vet att Arbetsförmedlingen kommer att
            få svårt att använda pengarna? Varför gör man de här felaktiga
            prioriteringarna, som vi redan nu har blivit varnade för kommer
            att slå fel?
          </note>
          <note>
            Det finns skillnader i politiken. Det första beslut en socialdemokratisk
            regering kommer att fatta är att införa en 90-dagarsgaranti där
            varenda ung kille och tjej ska erbjudas riktiga insatser från
            dag ett. Ingen ska behöva börja sitt vuxna liv med att vara långtidsarbetslös.
            Det är uppenbart att det finns skillnader, och det har ju visat
            sig att Alliansens skattesänkningar inte har gett resultat. Det
            är fortfarande så att vi har en hög arbetslöshet, trots att ni
            tycker att ni har skött jobbet så himla bra. Det behövs alltså
            förändringar.
          </note>
          <note>
            Jag vill använda det sista av min talartid till att tacka. Det
            här är mitt sista anförande någonsin i riksdagen, för den här
            gången i alla fall. Tack, och glad sommar!
          </note>
          <note>
            (Applåder)
          </note>
          <note>
            Överläggningen var härmed avslutad.
          </note>
          <note>
            12 § Svar på interpellation 2013/14:501 om missbruk av visstidsanställning
          </note>
          <note type="speaker">
            Anf. 139 Arbetsmarknadsminister ELISABETH SVANTESSON (M):
          </note>
          <note>
            Herr talman! Eva-Lena Jansson har frågat mig om jag avser att
            vidta skyndsamma åtgärder för att ändra regelverket för visstidsanställningar
            med anledning av EU-kommissionens kompletterande motiverade yttrande.
          </note>
          <note>
            Sverige tog emot yttrandet den 22 april 2014. Regeringen har
            en god kommunikation med kommissionen. Jag kan konstatera att
            en del av den kritik som kommissionen tidigare framfört inte längre
            kvarstår. Det är naturligtvis positivt. I de delar där kommissionen
            fortfarande har synpunkter på det svenska systemet svarade Sverige
            kommissionen den 19 juni 2014.
          </note>
          <note>
            Regeringen anser att Sveriges regler lever upp till EU:s krav.
            Utgångspunkten i svaret på yttrandet är därför att anställningsskyddslagen
            erbjuder ett verkligt skydd mot missbruk av på varandra följande
            visstidsanställningar. Detta skydd svarar väl mot visstidsdirektivets
            krav.
          </note>
          <note>
            Samtidigt vill regeringen, inte minst mot bakgrund av den debatt
            som förs i frågan, skapa sig en bättre bild av hur det förhåller
            sig med förekomsten av längre perioder av på varandra följande
            tidsbegränsade anställningar hos en och samma arbetsgivare i Sverige.
            Regeringskansliet har därför genom Arbetsmarknadsdepartementet
            uppdragit åt SCB att förbereda genomförandet av en statistisk
            undersökning kring detta. Utan en bättre bild av läget är det
            inte lämpligt att överväga eventuella åtgärder.
          </note>
          <note type="speaker">
            Anf. 140 EVA-LENA JANSSON (S):
          </note>
          <note>
            Herr talman! Jag ska faktiskt börja med att inte bara tacka ministern
            för svaret utan också tacka kammarkansliet för deras behjälplighet.
            Det gäller även talmannen. När det handlar om interpellationer
            har det inte alltid varit så enkelt att få svar från ministrarna,
            och framför allt inte i tid. Vi ska dock inte uppehålla oss vid
            det, utan jag tackar kammarkansliets personal som har gjort sitt
            bästa för att åstadkomma en bra arbetssituation också för oss
            ledamöter.
          </note>
          <note>
            Jag vill även få fört till protokollet ett tack till dem som
            skriver ned vad vi säger, trots att vi är lite sluddriga ibland.
            Tack, alltså, till stenograferna!
          </note>
          <note>
            När det gäller svaret från arbetsmarknadsministern har jag visserligen
            fått ett sådant, men jag kan inte säga att jag är nöjd. Vi har
            debatterat tidigare, jag och arbetsmarknadsministern, för det
            här är ett ganska långdraget ärende. Det har gått lång tid sedan
            TCO valde att vända sig till EU för att konstatera att vår lagstiftning
            inte är till fyllest. Det inleddes 2010, och sedan dess har TCO
            försökt få regeringen att diskutera frågan med arbetsmarknadens
            parter.
          </note>
          <note>
            Oavsett om arbetsmarknadsministern har hetat Sven-Otto Littorin,
            Hillevi Engström eller Elisabeth Svantesson har man vägrat. Vi
            kan fundera på varför man som arbetsmarknadsminister inte vill
            diskutera med parterna i den här frågan.
          </note>
          <note>
            TCO har gjort en undersökning där 44 procent av de tidsbegränsade
            anställda svarade, vilket motsvarar ungefär 250 000 personer.
            Hotell- och Restaurangfacket konstaterar att 46 procent av deras
            medlemmar är tillsvidareanställda. Kommunal konstaterar att mer
            än 150 000 av deras medlemmar har visstidsanställning. Av dem
            finns 25 procent hos kommunala arbetsgivare, och 30 procent finns
            hos privata företag inom verksamheten.
          </note>
          <note>
            Regeringen har svarat på EU-kommissionens motiverade yttrande,
            men regeringen väljer att inte vidta några åtgärder. Det är märkligt.
            Regeringens svar innehåller inte heller några nya argument, utan
            man vidhåller att svensk rätt uppfyller EU-rättens krav. Sedan
            pratar man om en massa andra saker, men man håller sig inte till
            den viktigaste frågan.
          </note>
          <note>
            Det avgörande är nämligen om man klarar av att leva upp till
            kraven om ramavtalen för visstidsarbete, alltså om det är möjligt
            för en arbetsgivare med kontinuerligt behov av arbetskraft att
            ha samma person anställd i tidsbegränsade anställningar år ut
            och år in – och det är det i Sverige. Det är därför vi har den
            här debatten, och det är därför TCO har stämt regeringen.
          </note>
          <note>
            Vi får alltså verkligen hoppas att det första den nya EU-kommissionen
            gör när den kommer på plats är att ta itu med det här, för det
            verkar inte som att regeringen tänker göra någonting. Man försöker
            i stället förhala frågan.
          </note>
          <note>
            Om man hade varit intresserad av att göra någonting hade man
            nämligen kunnat göra någonting redan 2010. Man hade kunnat titta
            på statistiken då. Såväl Sven-Otto Littorin och Hillevi Engström
            som nu Elisabeth Svantesson har haft all möjlighet i världen att
            göra det; det fanns en brevväxling mellan kommissionen och regeringen
            redan i december. Jag förstår dock att man hellre vill se någon
            annan klara av det här, så vi får väl hoppas att det blir en ny
            regering till hösten som kan fixa det.
          </note>
          <note>
            Min fråga är dock: Har inte arbetsmarknadsministern sett att
            det finns en massa visstidsanställda som utnyttjas på arbetsmarknaden
            i dag? Har hon helt missat den frågan, herr talman? Det vore märkligt,
            eftersom hela arbetsmarknaden ser det och eftersom vi nyligen
            har haft en konflikt på trafiksidan som just hänger ihop med att
            arbetsgivaren vill överutnyttja visstidsanställning i Sverige.
          </note>
          <note type="speaker">
            Anf. 141 HILLEVI LARSSON (S):
          </note>
          <note>
            Herr talman! Det är ett stort problem på arbetsmarknaden i dag
            att vi har inte bara hög arbetslöshet utan även otrygga anställningar.
            Man kan se att vem som helst riskerar att bli drabbad men att
            det är ännu högre risk för unga och för kvinnor, och har man utländsk
            bakgrund är det en riskfaktor. Är man då till exempel både ung
            och kvinna är det ofta ännu tuffare; där är det en högre andel
            som har visstidsanställningar.
          </note>
          <note>
            Det är klart att en tillfällig visstidsanställning kanske inte
            är så farlig. Det kan till och med vara en fot in på arbetsplatsen
            i vissa fall, till exempel om någon blir sjuk eller får barn och
            man går in på ett föräldraledighetsvikariat. Problemet är när
            visstiden aldrig tar slut utan bara fortsätter, alltså när arbetsgivaren
            utnyttjar systemet för att kunna varva olika typer av visstidsanställningar
            så att man aldrig blir fast anställd.
          </note>
          <note>
            Det finns något som kallas allmän visstid, och där måste arbetsgivaren
            inte ens ange skälet till att man behöver ta in någon på visstidsanställning.
            Det här utnyttjas. Det går att varva mellan allmän visstid och
            vikariat fram och tillbaka i all oändlighet. Det ger ingen trygghet
            för den enskilde, och det kan vara svårt att få lån. Det kan vara
            svårt att planera sin ekonomi och planera sitt liv.
          </note>
          <note>
            Undersökningar visar också att de som har visstidsanställningar
            upplever mer stress, speciellt de med långvarig visstidsanställning.
            Man känner oro och stress och vet inte vad som kommer att hända
            framöver. Man vet inte om man kommer att ha något jobb över huvud
            taget.
          </note>
          <note>
            TCO har undersökt hur många som är drabbade, och det är väldigt
            många. Det här är någonting som regeringen också har tittat på,
            men man har ändå inte kommit fram till något. Man har kommit fram
            till att det inte är ett stort problem, vilket är ofattbart. I
            vissa åldersgrupper har ju var och varannan visstidsanställning,
            till exempel bland unga kvinnor. Det är bara att se sig omkring
            för att se problemet och att man borde göra något åt det.
          </note>
          <note>
            Om inte detta räcker borde man ta till sig kritiken från EU.
            Det har varit upprepad kritik under många år. Vi har haft den
            ena ministern efter den andra som inte har gjort någonting åt
            problemet. Nu säger regeringen att man har uppfyllt kommissionens
            krav. Ändå återkommer EU-kommissionen. Risken är att Sverige snart
            kommer att stå inför EU-domstolen för att ha brutit mot reglerna.
            Det är pinsamt för Sverige, men det innebär också att vi kan riskera
            att få betala böter. De pengarna borde kunna användas på ett bättre
            sätt för att förebygga det här. Därför kan man undra varför regeringen
            inte gör någonting.
          </note>
          <note>
            Speciellt i de fall där visstidsanställning pågår i all oändlighet
            hos samma arbetsgivare kan man ifrågasätta: Om en person behövs
            år efter år, varför då inte anställa personen? Det känns lite
            som att arbetsgivarna utnyttjar systemet. Skälet för att inte
            göra något skulle i så fall vara att det är tillfälliga arbetstoppar
            eller att det är ett tillfälligt behov därför att någon är sjuk,
            föräldraledig eller borta av något annat skäl. Men när det sätts
            i system är man rädd att det inte är tillfälligt, utan är ett
            sätt att slippa anställa att ha människor på osäkra anställningar.
          </note>
          <note>
            Det har också visat sig att många är rädda för att klaga på dålig
            arbetsmiljö eller missförhållanden när man har en visstidsanställning,
            för man är rädd för att få gå. Och det är väldigt svårt att få
            folk att bli skyddsombud när de är visstidsanställda.
          </note>
          <note>
            Även för arbetsmarknadens egen skull, för att det ska fungera,
            borde fler ha fast anställning.
          </note>
          <note type="speaker">
            Anf. 142 Arbetsmarknadsminister ELISABETH SVANTESSON (M):
          </note>
          <note>
            Herr talman! Jag tackar Eva-Lena Jansson för interpellationen.
          </note>
          <note>
            Visstidsanställningarna är, som också nämnts innan, ett viktigt
            komplement och en väg in på arbetsmarknaden för många, särskilt
            unga. Men oavsett anställningsform är det självklart att ingen
            ska utnyttjas på svensk arbetsmarknad utan omfattas av sjysta
            villkor. Det är vår utgångspunkt.
          </note>
          <note>
            Vad den här diskussionen handlar om är dock lagstiftningen, om
            lagen ska ändras eller inte. Regeringen anser i grunden att de
            regler vi har lever upp till EU:s krav. Kommissionen har också
            släppt en del av sin kritik under den här processen, vilket är
            positivt. Det visar att vi har en konstruktiv dialog där kommissionen
            också tar intryck av våra argument.
          </note>
          <note>
            För alla tidsbegränsade anställningar i LAS finns det antingen
            tidsgränser eller krav på att vissa objektiva förutsättningar
            ska vara uppfyllda. Den allmänna visstidsanställningen övergår
            till exempel till en tillsvidareanställning efter sammanlagt två
            års anställning inom en period på fem år. En säsongsanställning
            är kopplad till årstidernas växlingar. Utöver det har vi företrädesrätt
            och en skyldighet att överlägga med facket och den anställde när
            anställningen upphör. Sammantaget anser vi att det här regelverket
            ger det skydd mot missbruk som visstidsdirektivet kräver.
          </note>
          <note>
            Sverige har tagit kommissionens kritik på allvar och tidigare
            också gått med på att förtydliga lagen, även om vi i grunden tycker
            att den uppfyller visstidsdirektivet. Vi har lagt fram två olika
            förslag, men det har absolut inte funnits tillräckligt brett stöd
            för dem. Parterna verkar som sagt ha väldigt skilda uppfattningar
            om huruvida det nu föreligger ett missbruk av visstidsanställningar
            eller inte.
          </note>
          <note>
            När det då påstås saker i debatten tycker jag att det är viktigt
            att fakta reds ut. Jag vill helt enkelt veta hur saker och ting
            förhåller sig. Skulle ny information framkomma efter den kartläggning
            som vi vill att SCB går på djupet med och gör ska vi självklart
            på nytt titta på detta.
          </note>
          <note>
            Vi är beredda att ta ansvar för den svenska arbetsmarknaden genom
            att först se om något behöver åtgärdas innan vi vidtar åtgärder
            i lagstiftning som kan försvåra för unga och för andra med svårighet
            att finna en plats på arbetsmarknaden.
          </note>
          <note type="speaker">
            Anf. 143 EVA-LENA JANSSON (S):
          </note>
          <note>
            Herr talman! På Arbetsmarknadsdepartementet konstaterade de själva
            2012 att svensk rätt behövde ändras för att uppfylla EU-rättens
            krav, så man kan ju fundera på om inte Elisabeth Svantesson har
            någon dialog med dem på departementet.
          </note>
          <note>
            Det är inga nya argument som ministern kommer med; dem kom man
            med redan i december. Och EU-kommissionen har ju underkänt argumenten
            en gång tidigare.
          </note>
          <note>
            Det som händer är att man fortfarande kan göra den här typen
            av kombinationer så att man kan ha visstidsanställda år ut och
            år in. Människor får gå från säsongsanställning till timanställning
            till vikariatsanställning och däremellan visstidsanställning.
          </note>
          <note>
            Det vi socialdemokrater har sagt är att visstidsanställning är
            ett komplement. Men när det används systematiskt på det här sättet,
            när vi ser att det kan missutnyttjas, kan man fråga sig: Är problemet
            om det är 500, 5 000, 50 000 eller 500 000 som utnyttjas, eller
            är problemet att lagstiftningen är fel?
          </note>
          <note>
            Jag tycker att lagstiftningen är fel och att människor utnyttjas,
            och då borde man göra något åt det. Vad är det som gör att varken
            den nuvarande arbetsmarknadsministern eller de två tidigare sedan
            2006 vill tala med arbetsmarknadens parter om den här frågan?
            Vad är det som gör att man inte vänder sig till TCO och försöker
            lösa detta?
          </note>
          <note>
            Om man till exempel inför en övre tidsgräns på tre år under en
            femårsperiod, som TCO föreslagit, kommer man ju till rätta med
            problemet. Det hotar inte jobben och förhindrar inte legitim användning
            av tidsbegränsad anställning. Däremot får man bukt med missbruket.
            Varför är ministern så rädd för det?
          </note>
          <note>
            Det som händer med människor som har otrygga anställningar är
            att man sänker sina krav på arbetsmiljön. Man törs inte säga ifrån
            och är rädd att ifrågasätta om man har rätt lön. Det är också
            en genusfråga.
          </note>
          <note>
            Visstidare har allt oftare deltid, och framför allt är en majoritet
            av dem som har visstidsanställningar kvinnor, så det är både en
            jämställdhets- och en jämlikhetsfråga. Men framför allt handlar
            det om makten på arbetsmarknaden, och när makten blir så ojämn
            att den överlämnas enbart till arbetsgivaren får vi ett problem
            på arbetsmarknaden. Vi får en sjuk arbetsmarknad där arbetsgivaren
            har all makt i världen och den enskilde får sitta med mobilen
            i hand och vänta på att kanske få ett sms för att kunna få en
            anställning. Man vet att man aldrig kan bestämma när man ska ha
            semester och när man ska vara ledig, för man får hela tiden räkna
            med att man kanske måste jobba nästa vecka.
          </note>
          <note>
            Människor vill ha ett arbete men en trygg anställning. Har man
            jobbat i flera år på en arbetsplats och har ett jobb som är ett
            ordinarie arbete där ska man inte ha visstidsanställning. Jag
            förstår inte varför ni vill låta arbetsgivarna utnyttja den här
            möjligheten.
          </note>
          <note>
            Jag tycker att regeringen och arbetsmarknadsministern är svaret
            skyldiga: Vad är det som gör att ni vill ge den här makten till
            arbetsgivarna och tillåta att de fortsätter att utnyttja människor
            på svensk arbetsmarknad på det här sättet? På vems uppdrag gör
            ni det? Ni har ju hållit emot så länge och pratar inte med arbetsmarknadens
            parter. Varför vill ni inte göra det? Det borde regeringen kunna
            svara på, herr talman.
          </note>
          <note type="speaker">
            Anf. 144 HILLEVI LARSSON (S):
          </note>
          <note>
            Herr talman! Problemet uppstod egentligen på allvar 2007, för
            det var då regeringen ändrade reglerna för visstidsanställningar.
            Det underlättade för arbetsgivarna.
          </note>
          <note>
            Problemet är inte bara allmän visstid och att man inte motiverar
            varför man behöver visstidsanställda, utan problemet är staplandet
            av olika typer av visstidsanställningar som gör att de kan pågå
            i all oändlighet.
          </note>
          <note>
            TCO gjorde en beräkning som visade att 65 000 personer i Sverige
            hade haft visstidsanställning hos samma arbetsgivare i fem år
            eller längre. Även om man misstror siffran handlar det inte bara
            om hur många det är – det är svårt att komma ifrån att det uppenbarligen
            är rätt många – utan också om möjligheten att utnyttja det här.
          </note>
          <note>
            Grundfrågan är om det enligt regelverket är möjligt att stapla
            visstidsanställningar på varandra i all oändlighet, och det är
            uppenbarligen möjligt. Det är också det som har satts i system
            och det som EU-kommissionen har reagerat mot. Enligt EU:s regelverk
            ska man inte kunna utnyttja möjligheten till visstidsanställning
            hur länge som helst. Det handlar om den enskildes trygghet på
            arbetsmarknaden.
          </note>
          <note>
            Om vi tittar i backspegeln ser vi att problemet uppstod när regeringen
            ändrade reglerna 2007. Då borde det vara rimligt att göra en förändring.
            Det har gått lång tid sedan 2007. EU-kommissionen har kritiserat
            Sverige i många år, och nu börjar den tappa tålamodet. Risken
            är att vi kommer att ställas inför EU-domstolen i denna fråga.
          </note>
          <note>
            Om regeringen ser problemet, som jag hoppas att man inte sopar
            under mattan, varför gör man ingenting? Det är bara att ändra
            regelverket. Då slipper vi dessutom att ställas inför EU-domstolen.
          </note>
          <note type="speaker">
            Anf. 145 Arbetsmarknadsminister ELISABETH SVANTESSON (M):
          </note>
          <note>
            Herr talman! Sedan 2006 har fler än en kvarts miljon människor
            fått ett jobb att gå till. Jag har sagt många gånger i talarstolen
            och vill även avsluta denna debatt med att säga att det inte är
            en slump, utan det handlar om en målmedveten politik med reformer
            som leder till fler jobb. Vårt mål är att ytterligare 350 000
            ska få ett jobb att gå till med allt vad det innebär av gemenskap,
            egen försörjning och trygghet.
          </note>
          <note>
            Fast jobb ska vara grunden på svensk arbetsmarknad och är också
            det. Om det tror jag att Eva-Lena Jansson och jag är helt överens.
            Det naturliga är ett fast jobb, och så ser det också ut i de allra
            flesta fall.
          </note>
          <note>
            Av alla anställda på svensk arbetsmarknad hade förra året ungefär
            80 procent en tillsvidareanställning, det vill säga en fast anställning,
            och det har legat på samma nivå under de senaste 25 åren. Andelen
            tidsbegränsade anställningar har också varit ungefär densamma
            som under Socialdemokraternas tid. Det varierar dock mellan olika
            branscher.
          </note>
          <note>
            En siffra som jag tycker är viktig att lyfta fram i sammanhanget
            kommer från Eurostat. Den visar att Sverige är ett av de länder
            i Europa som har allra störst flöde från tillfälliga anställningar
            till fasta jobb.
          </note>
          <note>
            Enligt kvartalsstatistiken är det ungefär 100 000 personer i
            Sverige som går från arbetslöshet till arbete varje kvartal. Av
            dem går ungefär 20 000 till fast anställning medan lejonparten,
            hela 80 000, får en visstidsanställning. Dessutom går varje kvartal
            70 000 personer från en visstidsanställning till fast jobb.
          </note>
          <note>
            Detta är viktigt, för det bekräftar att visstidsanställningar
            är en viktig bro in på arbetsmarknaden och ofta leder till fast
            jobb.
          </note>
          <note>
            Fast jobb är grunden, och visstidsanställningar är ett viktigt
            komplement som inte ska missbrukas.
          </note>
          <note>
            Den stora frågan är om lagstiftningen ska ändras. Jag menar,
            och har sagt många gånger i kammaren, att vi behöver ta reda på
            mer om hur det förhåller sig.
          </note>
          <note>
            Jag tycker att det är oroande att vissa förbund avtalar bort
            det som gäller i dag. Inom Unionen har det tecknats avtal som
            ger möjlighet att stapla visstidsanställningar i upp till tio
            år. Unionen är, som ni vet, en del av TCO. Detta kan vara problematiskt,
            för parterna har en viktig makt över arbetsmarknadens avtal.
          </note>
          <note type="speaker">
            Anf. 146 EVA-LENA JANSSON (S):
          </note>
          <note>
            Herr talman! Under åtta år har jag haft ganska många interpellationsdebatter,
            och det är märkligt att det är så svårt att få svar från ministrarna.
            De har längre tid än jag i talarstolen, så de borde väl åtminstone
            någon gång kunna svara på frågorna.
          </note>
          <note>
            Ser inte arbetsmarknadsministern att människor utnyttjas? Varför
            vill inte arbetsmarknadsministern samtala med parterna?
          </note>
          <note>
            Nu börjar arbetsmarknadsministern kommentera avtal. Jag tog ett
            avtal som exempel där man hade en lång konflikt för att komma
            till rätta med att arbetsgivarna skulle kunna utnyttja lagstiftningen
            och ha en stor del av den ordinarie personalen som visstidsanställda.
          </note>
          <note>
            Det som Unionen har gjort är att teckna ett avtal. När man tecknar
            ett avtal får man något för det. Men man får mindre om man tecknar
            ett avtal, om lagen är dispositiv, om lagen är dålig. Därför är
            det viktigt att lagen är bra.
          </note>
          <note>
            Det EU-kommissionen konstaterar är att svensk lagstiftning bryter
            mot EU-rätten. Det måste Elisabeth Svantesson förhålla sig till
            oavsett om SCB har tagit fram statistik eller inte. Att Sverige
            bryter mot EU-rätten borde bekymra ministern.
          </note>
          <note>
            Men det bekymrar inte ministern. Hon har bara varit minister
            i tio månader, och denna fråga har dragits i långbänk.
          </note>
          <note>
            Jag möter människor som har otrygga anställningar och inte törs
            ta debatten på arbetsplatsen. De är oroade eftersom de inte vet
            om de får fortsätta jobba, för arbetsgivaren har rätt att utnyttja
            det. Att ha en vikariatsanställning eller en visstidsanställning
            en kort tid är okej, men det ska inte vara visstid på livstid,
            som det nu riskerar att bli.
          </note>
          <note type="speaker">
            Anf. 147 Arbetsmarknadsminister ELISABETH SVANTESSON (M):
          </note>
          <note>
            Herr talman! Tack för debatten, Eva-Lena Jansson! Jag har varit
            arbetsmarknadsminister i tio månader och kan konstatera att det
            är sällan Socialdemokraterna tycker att vi svarar på frågan. Men
            det handlar nog mer om att vi ger svar som ni inte är så nöjda
            med. Vi har ju vissa skiljelinjer i svensk politik, och det är
            bra.
          </note>
          <note>
            Min utgångspunkt är och kommer även framöver att vara att jobben
            ska bli fler och komma fler till del. Vi ska ha sjysta villkor
            på svensk arbetsmarknad. Just i detta fall ser regeringen att
            Sverige lever upp till visstidsdirektivet, och därför har vi en
            konstruktiv dialog med kommissionen.
          </note>
          <note>
            Jag vill tacka för denna interpellationsdebatt och även tacka
            Riksdagsförvaltningen för detta riksmöte. Jag önskar er alla en
            trevlig sommar.
          </note>
          <note>
            Överläggningen var härmed avslutad.
          </note>
          <note>
            13 § Bordläggning och beslut om förlängd motionstid
          </note>
          <note>
            Följande dokument anmäldes och bordlades:
          </note>
          <note>
            Kammaren biföll talmannens förslag att motionstiden för ovanstående
            propositioner och skrivelse skulle förlängas till och med tisdagen
            den 14 oktober .
          </note>
          <note>
            14 § Anmälan om frågor för skriftliga svar
          </note>
          <note>
            Följande frågor för skriftliga svar hade framställts:
          </note>
          <note>
            den 25 juni
          </note>
          <note>
            Yilmaz Kerimo
          </note>
          <note>
            Markus Wiechel
          </note>
          <note>
            Richard Jomshof
          </note>
          <note>
            Richard Jomshof
          </note>
          <note>
            Richard Jomshof
          </note>
          <note>
            Gunilla Svantorp
          </note>
          <note>
            15 § Anmälan om skriftliga svar på frågor
          </note>
          <note>
            Skriftliga svar på följande frågor hade kommit in:
          </note>
          <note>
            den 25 juni
          </note>
          <note>
            Christina Höj Larsen
          </note>
          <note>
            Krister Örnfjäder
          </note>
          <note>
            Anna Wallén
          </note>
          <note>
            Anna Wallén
          </note>
          <note>
            16 § Kammaren åtskildes kl. 18.56.
          </note>
          <note>
            Förhandlingarna leddes
          </note>
          <note>
            /Eva-Lena Ekman
          </note>
        </div>
      </body>
    </text>
  </TEI>
</teiCorpus>
