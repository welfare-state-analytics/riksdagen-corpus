<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 201314</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 201314</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-201314--50</head>
          <docDate when="2013-12-18">2013-12-18</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2013/14:50
          </note>
          <note>
            Onsdagen den 18 december
          </note>
          <note>
            Kl. 11:00 - 18:30
          </note>
          <note>
            1 § Statsbudget för 2014
          </note>
          <note>
            Kammaren biföll utskottets förslag att ärendet fick avgöras efter
            endast en bordläggning.
          </note>
          <note>
            Talmannen konstaterade att ingen talare var anmäld.
          </note>
          <note>
            Beslut
          </note>
          <note>
            2 § Avtackning
          </note>
          <note type="speaker">
            Anf. 1 TALMANNEN:
          </note>
          <note>
            Ärade ledamöter! Det är dags att uppmärksamma att halva riksmötet
            2013/14 är till ända. Hösten har svept förbi i en rasande takt.
            Här i kammaren har vi sett ganska stor debattglädje, debattlystenhet
            och engagemang.
          </note>
          <note>
            Avslutningen innebär också att det är dags att tacka av de ledamöter
            som har lämnat riksdagen under hösten.
          </note>
          <note>
            Sten Tolgfors gick med i Moderata ungdomsförbundet och var ledamot
            i förbundsstyrelsen 1990–1995. År 1994 blev Sten riksdagsledamot.
            Men redan dessförinnan hade han hunnit med att vara sakkunnig
            i Försvarsdepartementet och hos mig under min tid som näringsminister
            i Näringsdepartementet.
          </note>
          <note>
            I den moderata riksdagsgruppen blev Sten mest känd som talesman
            i utbildningsfrågor. Nästan alla riksdagsledamöter säger sig vilja
            värna om de svaga och de utsatta. Men få har verkligen gjort en
            sådan insats som den Sten gjorde för de multihandikappade eleverna
            i Ekeskolan när denna hotades av nedläggning. Sten kom också att
            vara ledande när det gällde att förnya den moderata skolpolitiken.
          </note>
          <note>
            År 2002 blev Sten ledamot i Moderaternas förtroenderåd. Det var
            han till hösten 2006, när han efter en mycket kort tid som ordförande
            i utrikesutskottet raskt fick rycka in i den relativt nybildade
            regeringen. Han blev handelsminister. Efter ytterligare ett år
            blev han utnämnd till försvarsminister. Där väntade honom en riktigt
            svår uppgift med att omstrukturera och modernisera vårt svenska
            försvar.
          </note>
          <note>
            Sten är en utomordentligt principfast person. Han var mot att
            riksdagen skulle köpa lägenheter på stan för ledamöter. Följaktligen
            stannade han under sin period i riksdagen själv kvar som boende
            i sitt arbetsrum.
          </note>
          <note>
            Om man ska karakterisera Sten med fyra ord blir det ordentlig,
            påläst, välklädd och glad. Han ser allt och kommer ihåg människor
            i sin omgivning.
          </note>
          <note>
            Sten har dess värre inte möjlighet att närvara här i dag, men
            vi tackar honom för hans insatser för riksdagen.
          </note>
          <note>
            Gunilla Carlsson kommer från en jordbrukarfamilj i Östergötland.
            Hon valde inte lantbruket utan den ekonomiska banan. Hon arbetade
            med företagsekonomi och revision innan hon kom att helt ägna sig
            åt politiken.
          </note>
          <note>
            Gunilla gick med i Moderata ungdomsförbundet och blev aktiv där.
            Snart kom styrelseuppdragen. Hon blev styrelseledamot i distriktsstyrelsen
            i Östergötland 1985 och valdes in i förbundsstyrelsen några år
            senare. Vid en ganska berömd förbundsstämma i Lycksele 1992, när
            en viss Fredrik Reinfeldt valdes till Mufordförande, var det Gunilla
            som valdes till vice ordförande.
          </note>
          <note>
            Efter perioden i Mufstyrelsen gick det snabbt framåt. I valet
            till Europaparlamentet 1995 stod Gunilla på andra plats på den
            moderata listan. Hon gjorde bra ifrån sig och kunde svara på utomordentligt
            intrikata och svåra frågor som äldre och erfarnare partivänner
            kanske hade det lite besvärligare med emellanåt. Hon blev känd
            för allmänheten.
          </note>
          <note>
            I valet 2002 valdes Gunilla in i riksdagen. Bryssel och Strasbourg
            byttes mot Helgeandsholmen. I riksdagen satt Gunilla bland annat
            i EU-nämnden och i utrikesutskottet.
          </note>
          <note>
            Efter valet 2006 blev Gunilla Carlsson biståndsminister. Att
            lägga om en sedan gammalt inarbetad politik är som bekant inte
            alltid populärt. Det fick Gunilla erfara när hon reformerade den
            svenska biståndspolitiken. Men hon gjorde det med mycket stor
            energi och målmedvetenhet.
          </note>
          <note>
            Gunilla är en mycket glad, varm, engagerad och energisk person,
            omtänksam som få.
          </note>
          <note>
            Får jag be Gunilla komma upp på podiet.
          </note>
          <note>
            Jag vill överlämna riksdagens medalj och kan avslöja att det
            kommer en mycket efterfrågad pin från veteranerna.
          </note>
          <note>
            Ärade ledamöter! Tack för era insatser under hösten! Jag vill
            ta detta tillfälle i akt att tacka gruppledarna och övriga ledamöter,
            särskilt i riksdagsstyrelsen. Jag vill även rikta ett varmt tack
            till förvaltningen och vår energiska riksdagsdirektör för bra
            och energiska insatser under hösten.
          </note>
          <note>
            Dessutom vill jag såklart önska er alla en mycket god jul och
            ett gott nytt år. Om någon minut övergår vi till några spännande
            interpellationsdebatter här i kammaren.
          </note>
          <note>
            3 § Svar på interpellation 2013/14:102 om Sveriges kandidatur
            till FN:s säkerhetsråd
          </note>
          <note type="speaker">
            Anf. 2 Utrikesminister CARL BILDT (M):
          </note>
          <note>
            Herr talman! Det stora men något avtagande intresset för denna
            interpellationsdebatt gläder mig.
          </note>
          <note>
            Urban Ahlin har frågat mig vilka åtgärder jag avser att vidta
            för att den svenska kandidaturen till FN:s säkerhetsråd 2017–2018
            ska nå framgång. Jag välkomnar frågan, som ger mig möjlighet till
            ett antal klargöranden.
          </note>
          <note>
            Sverige kandiderar till FN:s säkerhetsråd för 2017–2018 och har
            gjort så sedan 2004. I enlighet med etablerad praxis var en kampanjstart
            inte aktuell förrän Finlands kandidatur till säkerhetsrådet för
            2013–2014 avslutats. Vi avvaktade också resultatet av vår egen
            kampanj för medlemskap i FN:s råd för mänskliga rättigheter.
          </note>
          <note>
            Som interpellanten känner till lyckades inte någon av dessa kandidaturer.
            Även den tidigare nordiska kandidaturen till FN:s säkerhetsråd,
            Islands för 2009–2010, misslyckades som bekant.
          </note>
          <note>
            Mot denna bakgrund är det naturligt att vi, enskilt och tillsammans
            med övriga nordiska länder, har diskuterat erfarenheterna av de
            senaste årens gemensamma kampanjer och försökt att dra slutsatser
            av dem. En studie som Finlands utrikesdepartement beställde av
            International Peace Institute i New York har varit ett viktigt
            bidrag till det arbetet.
          </note>
          <note>
            Det är mot den bakgrunden vi också tagit initiativ till en diskussion
            om hur EU kan agera mer samordnat när det gäller kandidaturer
            till säkerhetsrådet, för att stärka unionens möjligheter till
            kraftfullt agerande inom FN och för att undvika att medlemsstater
            konkurrerar med varandra. Jag förväntar mig knappast några snabba
            resultat av den diskussionen, men på sikt måste vi komma fram
            till ett mer samlat agerande från EU-ländernas sida också i detta
            sammanhang.
          </note>
          <note>
            Vi kommer också att fortsätta diskussionen med de övriga nordiska
            länderna.
          </note>
          <note>
            Den princip vi har om att söka en plats för ett nordiskt land
            i FN:s säkerhetsråd varannan mandatperiod har sina rötter i en
            tid då antalet medlemsstater i FN var en fjärdedel av i dag. Det
            är självklart att detta innebär en avgörande förändring vars konsekvenser
            vi måste fortsätta att diskutera.
          </note>
          <note>
            Inte minst studien från IPI pekar på en tendens till en kampanjverksamhet
            som är allt mindre baserad på princip- och sakfrågor. Vi ser hur
            kostnaderna för dessa kampanjer har ökat dramatiskt och att dessa
            medel ibland använts på sätt som inte skulle kännas naturligt
            eller ens möjligt för oss.
          </note>
          <note>
            En kampanj av sådan natur skulle inte vara förenlig med våra
            värderingar. Kandidaturen kommer därför att bedrivas på ett delvis
            annat sätt. Sverige kommer inte att bedriva en röstköpskampanj
            med global skytteldiplomati av det slag vi sett exempel på under
            senare år utan ett arbete med fokus på Sveriges roll i FN och
            vad vi vill åstadkomma som medlem i säkerhetsrådet.
          </note>
          <note>
            Vi har gjort ett principiellt ställningstagande. Det är vårt
            cv på FN-området som ska ligga till grund för hur vi vill att
            andra länder ska bedöma vår kandidatur.
          </note>
          <note>
            Vi har en ställning i FN som har byggts upp genom åren. Vi har
            lämnat omfattande bidrag till de fredsfrämjande insatserna. Vi
            är en av de allra största bidragsgivarna till FN:s utvecklingssamarbete
            och humanitära bistånd. Vi agerar för att stärka organisationens
            förmåga till freds- och statsbyggande, konfliktförebyggande och
            medling. Och vi tar tydlig ställning för nedrustning och icke-spridning.
          </note>
          <note>
            Som en röd tråd löper övertygelsen att säkerhet, utveckling och
            mänskliga rättigheter är sammanlänkade och att varaktig fred och
            välstånd inte är möjligt om någon av dessa länkar brister.
          </note>
          <note>
            Ett starkt och effektivt FN, med säkerhetsrådet som nav, ligger
            entydigt i vårt intresse. Det är den bästa garantin för en världsordning
            byggd på respekt för folkrätten. Samtidigt är det viktigt att
            öppet erkänna FN:s tillkortakommanden och aktivt söka hantera
            dessa. En romantiserad FN-bild tjänar ingen på, allra minst FN.
          </note>
          <note>
            Sverige är och ska vara en pålitlig FN-vän – men ingen okritisk
            sådan.
          </note>
          <note>
            Då Urban Ahlin (S), som framställt interpellationen, anmält att
            han var förhindrad att närvara vid sammanträdet medgav talmannen
            att Monica Green (S) i stället fick delta i överläggningen.
          </note>
          <note type="speaker">
            Anf. 3 MONICA GREEN (S):
          </note>
          <note>
            Herr talman! Det är Urban Ahlin som har ställt interpellationen
            till Carl Bildt om engagemanget och kampanjen för att få en plats
            i säkerhetsrådet. Urban Ahlin är på väg från Moskva och hade inte
            räknat med att debatten på förmiddagen skulle gå så snabbt. Därför
            har han bett mig att ta emot svaret.
          </note>
          <note>
            Det är en viss uppgivenhet jag hör från Carl Bildt. Det är en
            gammal tradition att man ska kampanja, men sådant ska vi inte
            ägna oss åt, låter det som när Carl Bildt ger sitt svar.
          </note>
          <note>
            Det är synd att Sverige har en uppgivenhet inför så viktiga frågor.
            Precis som Carl Bildt skriver har Sverige stark ställning – eller
            har i alla fall under lång tid haft det. Vi har ett starkt engagemang,
            och vi har en stolt historia att titta tillbaka på när det gäller
            vårt engagemang inom FN. Det ska vi naturligtvis ta till vara.
          </note>
          <note>
            Vi ska inte ge upp. Vi ska inte göra som Carl Bildt och den borgerliga
            regeringen gör, nämligen ge upp på förhand och säga: Det är för
            dyrt – vi kan inte åka runt och köpa röster. Nej, det är klart
            att vi inte ska köpa röster. Men givetvis ska vi kampanja för
            Sverige. Det räcker inte med att sätta upp en videofilm och tro
            att andra länder kommer att titta på den.
          </note>
          <note>
            Regeringens problem är att ni har tappat intresset för FN, tvärtemot
            vad ministern säger i svaret. Vårt anseende håller på att falna
            inom FN. Vi har tidigare haft svenska FN-ledda internationella
            insatser, och nu har vi mycket färre sådana. Det är tvärtemot
            vad ministern hävdar, för regeringen har faktiskt skurit ned på
            stödet till FN:s utvecklingsinsatser. Den negativa trenden behöver
            vändas.
          </note>
          <note>
            För två år sedan, i budgetpropositionen för 2012, skrev regeringen:
            Sverige kandiderar till säkerhetsrådet för perioden 2017–2018.
            Men vi ser ingen kampanj – vi har inte sett några tecken på någon
            sådan, precis som Urban Ahlin skriver i sin interpellation.
          </note>
          <note>
            Om en svensk kandidatur i FN:s säkerhetsråd ska ha någon möjlighet
            att lyckas måste regeringen arbeta för att samla stöd för Sverige.
            Det svenska misslyckandet med att ta plats i FN:s råd för mänskliga
            rättigheter visar att ett sådant stöd är långt ifrån självklart.
            Sverige kan inte ta något för givet.
          </note>
          <note>
            Vi hade tidigare, som jag sade inledningsvis, en stark ställning.
            Men den håller på att gå förlorad, och det beklagar jag.
          </note>
          <note type="speaker">
            Anf. 4 FREDRIK MALM (FP):
          </note>
          <note>
            Herr talman! Det är ett intressant och välavvägt svar på interpellationen.
            Det handlar om vilken roll Sverige ska ha i det internationella
            samfundet och vilken roll Sverige har i världspolitiken i vidare
            mening än så.
          </note>
          <note>
            Jag vill, herr talman, bara säga några ord med anledning av föregående
            talare, som hävdar att Sverige håller på att förlora sin ställning
            inom FN. Vad bygger Monica Green det på? Finns det några undersökningar
            som visar att Sverige nu är mindre populärt i världen än vi var
            för några år sedan? Finns det några undersökningar som säger att
            människor klagar på att Sverige inte längre fullgör något internationellt
            humanitärt åtagande?
          </note>
          <note>
            Låt oss titta på en av de absolut viktigaste frågorna för världssamfundet
            just nu. Det handlar om de människor som flyr från kriget i Syrien.
            Nu är det över 2,3 miljoner registrerade flyktingar i UNHCR:s
            läger i Jordanien, Libanon, Turkiet, Irak och Egypten. Av dem
            tar EU:s 28 medlemsstater inte emot mer än 1 340 i år permanent
            och sedan ytterligare 6 000 på vad som kallas humanitarian admission,
            någon sorts tillfälliga uppehållstillstånd.
          </note>
          <note>
            Sverige tar emot 400 av dessa, och vi tar emot 1 900 kvotflyktingar
            i år. Vi är det land i världen som, skulle jag säga, tar det största
            humanitära ansvaret inom just denna flyktingdel. Därtill har vi
            en rad olika FN-organ där Sverige ger mycket omfattande basbudgetstöd,
            och vi har en rad andra projekt där Sverige går in mycket aktivt
            inom biståndsområdet och stöder olika typer av FN-engagemang,
            inte minst när det handlar om de palestinska flyktingarna till
            exempel.
          </note>
          <note>
            Det blir väldigt märkligt när Socialdemokraterna går upp i debatten
            om ett interpellationssvar som handlar om att Sverige faktiskt
            avser och har ett intresse av att sitta med i FN:s säkerhetsråd
            och någonstans beskriver det som att vi har monterat ned vårt
            FN-engagemang.
          </note>
          <note>
            Det blir mycket märkligt, herr talman, så jag gick mest upp för
            att försöka balansera det föregående inlägget en aning och tacka
            utrikesministern för ett utmärkt interpellationssvar.
          </note>
          <note type="speaker">
            Anf. 5 Utrikesminister CARL BILDT (M):
          </note>
          <note>
            Herr talman! Jag ska inte balansera Monica Green men bara säga
            detta. Det handlar inte så mycket om Sverige utan om det faktum
            att vi – om vi ska vara realistiska, och det ska vi försöka vara
            – har haft en serie av nordiska nederlag i Förenta nationerna:
            nederlag för den isländska kandidaturen till säkerhetsrådet, för
            den finländska kandidaturen till säkerhetsrådet och för den svenska
            kandidaturen till MR-rådet. Då är det naturligt att man stannar
            upp och funderar.
          </note>
          <note>
            Vi kan konstatera att världen har förändrats. Vi startade ambitionen
            att sitta i säkerhetsrådet som ett nordiskt land varannan mandatperiod
            när det fanns ca 50 medlemmar i FN – i dag är det 193. Det är
            klart att förutsättningarna har förändrats. Och förutsättningarna
            har förändrats i en lång rad andra hänseenden. Det gör att vi
            ska bedriva detta på ett lite annat sätt än tidigare, för annars
            lyssnar vi inte på de budskap som har kommit.
          </note>
          <note>
            Vi är stora i FN. Det är sant som Monica Green säger att vi har
            färre i fredsbevarande operationer nu än tidigare, det vill säga
            i FN-operationer, med mandat från FN:s säkerhetsråd, nota bene
            – det finns många andra. Men vi är mycket större när det gäller
            humanitära insatser och flyktingar än vad vi har varit tidigare.
          </note>
          <note>
            Det är lite av en förskjutning, från det militära till det humanitära,
            som har skett vad gäller våra FN-insatser. Men vi ska fortsätta
            att arbeta på detta.
          </note>
          <note>
            Jag noterar att det i den socialdemokratiska skuggbudgeten är
            ett ytterligt rudimentärt inslag ekonomiskt för dessa saker. Jag
            tror att det blir något mer än vad Socialdemokraterna har föreslagit.
            Men det blir i alla fall inga röstköpskampanjer av det slag som
            vi dess värre har sett från en del andra länder.
          </note>
          <note>
            Vi ska bygga vidare på detta med en realistisk bild av hur världen
            ser ut och med en realistisk bild av vad vi kan åstadkomma men
            också med en stolthet över de stora insatser, inte minst på den
            humanitära sidan, som vi har gjort ännu starkare under de senaste
            åren och som är påtagligt uppskattade på bredden av FN-systemet.
          </note>
          <note type="speaker">
            Anf. 6 MONICA GREEN (S):
          </note>
          <note>
            Herr talman! Jag fick några frågor av Fredrik Malm som tyckte
            att Sverige visst har ett mycket gott anseende ute i världen och
            att det tydligen är lika bra som när vi hade en generalsekreterare
            i FN.
          </note>
          <note>
            Vi har en stolt historia inom FN, och det har vi haft under mycket
            lång tid. Sverige har ett gott anseende. Men vad jag menar är
            att det håller på att falna. Ett bevis för det är att vi har färre
            FN-ledda styrkor ute, precis som Carl Bildt just vidimerade. Vi
            har aldrig haft så få som vi har nu.
          </note>
          <note>
            Vi svenskar borde engagera oss mer i FN eftersom vi har mycket
            record att ta till vara. Vi skulle kunna jobba för att reformera
            säkerhetsrådet, stärka förebyggande åtgärder, stärka FN:s förmåga
            till konflikthantering och fredsfrämjande insatser och så vidare.
            Det finns massor att göra inom det fredsbevarande arbetet.
          </note>
          <note>
            Carl Bildt säger tydligt här att det nu är så många länder som
            ansöker om en plats i säkerhetsrådet att det inte är så stor idé
            för oss att göra det. Det är bara att inse fakta och att vi inte
            kommer att få en plats. Det är bättre att vi sätter upp en videofilm
            som någon kan titta på om de är intresserade.
          </note>
          <note>
            Utrikesministerns förfaringssätt och att han låter så uppgiven
            är inte bra för Sverige. Det är klart att en utrikesminister med
            ett stort engagemang ska jobba och argumentera för varför Sverige
            skulle platsa och inte bara konstatera fakta att det ändå inte
            kommer att gå och att det därför inte är någon idé.
          </note>
          <note>
            Jag tycker att det är en uppgiven inställning, vilket jag tycker
            att jag har fått vidimerat här i dag. Detta är alltså ytterligare
            ett tecken på att Sveriges engagemang i FN håller på att falna.
            Här har jag fått ytterligare ett bevis för det, Fredrik Malm.
          </note>
          <note type="speaker">
            Anf. 7 FREDRIK MALM (FP):
          </note>
          <note>
            Herr talman! Monica Green är en mycket skicklig detektiv om hon
            har hittat dessa bevis.
          </note>
          <note>
            Vad jag försökte förklara i mitt förra inlägg var raka motsatsen
            till den bild av verkligheten som Monica Green målar upp av att
            Sverige skulle ha ett mindre engagemang i FN i dag och att vi
            skulle uppfattas som mindre pålitliga på något sätt i den internationella
            politiken och när det gäller att värna den humanitära rätten och
            annat.
          </note>
          <note>
            Vi måste vara medvetna om att vi här i Sverige ofta upplever
            att vi kan göra mer. Vi ser att vi inte gör tillräckligt och så
            vidare. Men det är utifrån våra mått och den debatt som vi har
            här i Sverige mellan regering, opposition och olika partier.
          </note>
          <note>
            Om vi jämför med hur många andra länder i världen agerar, till
            exempel när det handlar om att ta emot kvotflyktingar, när det
            handlar om basbudgetstödet till FN:s institutioner och mycket
            annat, ser vi att Sverige ställer upp oerhört mycket. Det gör
            vi fortfarande. Jag kan försäkra Monica Green om detta.
          </note>
          <note>
            Sedan handlar inte allting i Förenta nationerna om att låsa sig
            vid en viss struktur. Sverige har av tradition valt att engagera
            sig mycket i sak. Vi hjälper flyktingar. Jag driver hellre en
            kampanj, Monica Green, för rätten för flyktingar från Syrien att
            kunna få en vidarebosättning och för rätten för Libanon att inte
            kollapsa när Syrien dras ned i fallet – Libanon behöver inte också
            dras med. Jag kampanjar hellre för flyktingar från Syrien, Monica
            Green, än att nödvändigtvis driva en stor och svulstig kampanj
            för en plats för Sverige i FN:s säkerhetsråd.
          </note>
          <note>
            Nu väljer vi att göra detta ordnat och realistiskt. Men om vi
            får en socialdemokratisk utrikesminister framöver är Monica Green
            välkommen att binda upp utrikesministerns och hela förvaltningens
            resescheman och lägga om hela utrikespolitiken till en jättestor
            kampanj för bara två år i FN:s säkerhetsråd. Det är viktigt att
            vara realistisk i detta sammanhang och att ha en planering och
            att stärka de kärnvärden som Sverige står för. Men en kampanj
            för kampanjens skull för en plats i FN:s säkerhetsråd är inte
            nödvändigtvis det viktigaste när man har enorma humanitära uppgifter
            framför sig och där Sverige gör ett storartat arbete.
          </note>
          <note type="speaker">
            Anf. 8 Utrikesminister CARL BILDT (M):
          </note>
          <note>
            Herr talman! Jag vet inte vad det är för videofilm som Monica
            Green tittar på. Jag var inte medveten om att vi hade några videofilmer.
            Jag kan försäkra henne om att jag inte ser någon stor framtid
            i att bara kampanja via videofilmer. Jag vet inte riktigt vad
            detta kommer från.
          </note>
          <note>
            Jag konstaterar att det är riktigt att det är relativt få svenska
            trupper under FN-flagg just nu. Det har varit andra sådana perioder,
            om vi går tillbaka i historien. Det är ingen nyhet alls. Detta
            beror lite grann på den internationella situationen. Men vi har
            haft många trupper ute, och vi har ett mycket omfattande engagemang
            i de FN-sanktionerade operationerna i till exempel Afghanistan.
            Det har varit jätteinsatser humanitärt, biståndsmässigt och säkerhetsmässigt
            med stöd av FN:s säkerhetsråd. Vi har ett mycket omfattande stöd
            just till de olika fredsförebyggande operationer som FN gör.
          </note>
          <note>
            Jag ser inte antalet soldater som det huvudsakliga måttet på
            vårt engagemang i FN. De resurser vi avsätter till humanitära
            insatser är väl så viktiga, också när det gäller vår vilja att
            ta emot flyktingar och hjälpa till i akuta konfliktsituationer
            i världen, Fredrik Malm.
          </note>
          <note type="speaker">
            Anf. 9 MONICA GREEN (S):
          </note>
          <note>
            Herr talman! Jag har i denna debatt fått bekräftat att vi har
            en ganska uppgiven utrikesminister som redan har insett att Sverige
            inte kommer att få någon plats i säkerhetsrådet och att det därför
            inte är så stor idé att kampanja för detta.
          </note>
          <note>
            Sedan har jag ingenting emot att man har kampanjer för flyktingar
            och att vi ska ta emot fler. Det får folkpartister för min del
            gärna sätta i gång. Jag har ingenting emot det.
          </note>
          <note>
            Men regeringen skrev faktiskt i sin budgetproposition 2012 att
            Sverige kandiderar till säkerhetsrådet för perioden 2017–2018.
            Om man inte har tänkt göra någonting för att komma med där, är
            det då så stor idé att ansöka? Detta blir en bekräftelse på att
            man skickar in en ansökan men inte tror att Sverige kommer att
            få en plats i säkerhetsrådet och att det därför inte är så stor
            idé att plädera för det.
          </note>
          <note>
            Vi ska över huvud taget engagera oss mer i FN, i FN:s fredsstyrkor,
            i fredsbevarande åtgärder och i FN-organet som sådant. Vi ska
            naturligtvis också ha en human flyktingpolitik, om företrädaren
            från Folkpartiet antydde att vi inte skulle ha det. Naturligtvis
            ska vi ha det. Men vi kan engagera oss mer i FN. Vi har en stolt
            historia att se tillbaka på, och denna record borde Carl Bildt
            ta till vara mycket mer än han gör.
          </note>
          <note type="speaker">
            Anf. 10 ISMAIL KAMIL (FP):
          </note>
          <note>
            Herr talman! Anledningen till att jag begärde ordet var att jag
            från talarstolen hörde påståendet att Sverige har tappat intresset
            för FN. Man ger på något sätt sken av att vi under alliansregeringens
            tid har tappat intresset för FN. Så är inte fallet. Under alliansregeringens
            tid har Sverige faktiskt stärkt sin roll. Vi har tagit flera steg
            framåt. Sveriges goda rykte kommer inte från ingenstans, utan
            det beror på det engagemang som Sverige har haft, inte minst när
            det gäller Sveriges starka ställning i fråga om flyktingar, mänskliga
            rättighetsfrågor, kvinnofrågor, Afghanistan och Syrien. Sverige
            har intagit en starkare ställning jämfört med hur det har varit
            tidigare.
          </note>
          <note>
            Jag tycker alltså att Sverige visst kan göra mer, men det innebär
            inte att Sverige har tappat intresset för FN eller att Sverige
            har tappat engagemanget. Det tycker jag är att gå för långt. Jag
            gillar inte när man svartmålar. Finns det ingen saklig grund tycker
            jag inte att man ska svartmåla. Tvärtom ska vi vara stolta över
            Sveriges roll och vad Sverige har åstadkommit.
          </note>
          <note type="speaker">
            Anf. 11 Utrikesminister CARL BILDT (M):
          </note>
          <note>
            Herr talman! Utan att förhäva oss själva tror jag att den allmänna
            bedömningen, om man lyssnar runt om i världen, är att vi har stärkt
            Sveriges utrikespolitiska ställning i Norden, Europa och världen.
            Det kan man ta del av den internationella mediebilden och se.
          </note>
          <note>
            Sedan ska vi arbeta med frågorna på ett klokt och modernt sätt.
            Jag tror att vi har mycket goda möjligheter om vi gör det. Men
            jag tror att det vore mindre klokt, för att uttrycka sig diplomatiskt,
            att bara trava på som om ingenting hänt mot bakgrund av den serie
            av röstnederlag nordiska länder har haft. Det ligger ett budskap
            i detta om att FN och världen har förändrats. Uppfattningen att
            vi lever i 1950-talet är felaktig; vi lever i det andra decenniet
            av ett nytt årtusende. Det är en ny värld och ett nytt Förenta
            nationerna, och vi måste arbeta på ett nytt och modernt sätt.
          </note>
          <note>
            Jag tror att vi kan bli stilbildande med en klok, modern och
            annorlunda kampanj för att genomföra detta. Då tror jag också
            att våra möjligheter är mycket goda. Jag hoppas och vill gärna
            så här i julhelgen uttala min övertygelse om att även Monica Green
            kommer att vara en såväl engagerad och viktig som effektiv medhjälpare
            i det arbetet.
          </note>
          <note>
            Överläggningen var härmed avslutad.
          </note>
          <note>
            4 § Svar på interpellation 2013/14:163, 173 och 204 om Israel,
            FN och EU
          </note>
          <note type="speaker">
            Anf. 12 Utrikesminister CARL BILDT (M):
          </note>
          <note>
            Herr talman! Monica Green har frågat mig vad jag avser att göra
            för att palestinierna ska få tillgång till dricksvatten och för
            att Palestina ska bli ett fritt land.
          </note>
          <note>
            Torbjörn Björlund har frågat mig vad jag avser att göra för att
            bistå till en rättvis och humanitär situation i Jerusalem som
            ett led i arbetet för en tvåstatslösning i konflikten mellan Israel
            och Palestina.
          </note>
          <note>
            Peter Hultqvist har frågat mig vilka åtgärder jag avser att vidta
            för att konsekvent driva andan i EU-kommissionens beslut vidare
            och dessutom tydliggöra det orimliga i Israels medverkan i MR-gruppen.
          </note>
          <note>
            Jag väljer att besvara interpellationerna i ett sammanhang.
          </note>
          <note>
            Fredsförhandlingarna är, trots alla hinder, det mest hoppingivande
            som skett i regionen på flera år. Europeiska unionen stöder aktivt
            pågående fredsförhandlingar och det palestinska statsbyggandet.
            Endast en tvåstatslösning kan leda till ett oberoende, sammanhängande,
            demokratiskt och livskraftigt Palestina. Vårt engagemang för att
            Israel och ett Palestina ska kunna leva sida vid sida i fred och
            säkerhet fortsätter. Sverige står i tät kontakt med såväl Israel
            som palestinierna. I juni i år besökte biståndsministern området.
          </note>
          <note>
            De israeliska bosättningarna strider mot internationell rätt.
            De senaste årens utveckling med bosättning efter bosättning på
            ockuperat område har fört oss längre bort från en varaktig fred.
            Palestinsk splittring, attacker mot israeliskt territorium och
            övervåld mot palestinier skapar ytterligare problem. Denna onda
            cirkel måste brytas innan den omintetgör möjligheten till en tvåstatslösning
            och leder regionen in i nya förödande krig. Alla parter måste
            avstå från våld och provokativa handlingar. Det handlar om att
            trygga såväl palestiniers rättigheter som israelers säkerhet.
          </note>
          <note>
            EU-kommissionen tog fram och publicerade i juli i år riktlinjer
            för samarbetsprogram mellan Europeiska unionen och Israel. Den
            nyligen träffade överenskommelsen mellan EU och Israel om Israels
            deltagande i forskningsprogram Horizon 2020 klargör EU:s ställningstagande
            gällande finansiering av aktiviteter med koppling till bosättningar.
          </note>
          <note>
            Situationen i Jerusalem är allvarlig. De senaste månadernas ökade
            spänningar är oroande. EU har, som bekant, inte erkänt annekteringen
            av östra Jerusalem. EU menar att parterna genom förhandlingar
            måste finna en lösning för Jerusalem som framtida huvudstad för
            två stater som lever sida vid sida i fred och säkerhet. Enligt
            den internationella humanitära rätten har Israel ett ansvar för
            att säkerställa den palestinska befolkningens basbehov på ockuperat
            område. Det internationella samfundet får axla ett stort ansvar
            för att undvika en humanitär kris.
          </note>
          <note>
            Vattensituationen i det palestinska området är svår. I Gaza är
            vattensituationen särskilt alarmerande, då 90 procent av grundvattnet
            är obrukbart. Sverige är en av de största europeiska givarna och
            bidrar med cirka 700 miljoner kronor per år i humanitärt och långsiktigt
            bistånd med fokus på statsbyggande, på att stärka demokratiska
            institutioner och mänskliga rättigheter och på att stödja det
            civila samhället. Förbättrad infrastruktur och vattenrening är
            i fokus, särskilt i Gaza. Sverige delfinansierar exempelvis ett
            vattenreningsverk i Gaza med en samlad budget på över 100 miljoner
            US-dollar.
          </note>
          <note>
            Europeiska unionen och Världsbanken följer för närvarande på
            nära håll palestiniernas planer att bygga en större avsaltningsanläggning
            för förbättrad vattentillgång. Regeringen tar nu fram en ny biståndsstrategi
            för de kommande fem åren.
          </note>
          <note>
            Ministerrådets slutsatser, det vill säga EU:s, från framför allt
            2009 och 2012 anger vår syn på ramarna och utgångspunkterna för
            en fredsöverenskommelse. Förhandlingarna ska utgå från 1967 års
            gränser och resultera i en tvåstatslösning med Jerusalem som huvudstad
            för båda stater. Fördelningen av vattenresurser är central tillsammans
            med övriga slutstatusfrågor.
          </note>
          <note>
            Israel deltar sedan år 2000 i gruppen för valfrågor, Västeuropeiska
            och andra stater – WEOG – i New York. Israel har erbjudits att
            delta på motsvarande sätt i samma grupp vid MR-rådet i Genève.
            Regeringen anser att varje land har rätt att tillhöra en geografisk
            grupp i FN-sammanhang.
          </note>
          <note type="speaker">
            Anf. 13 MONICA GREEN (S):
          </note>
          <note>
            Herr talman! Först ska jag berömma Carl Bildt för att han är
            tydlig med att det ska vara en tvåstatslösning och att det är
            1967 års gränser som ska gälla. Det gäller att genom Sveriges
            och EU:s agerande se till att det också verifieras, och det gäller
            att ha det starka och tydliga ställningstagandet. Det är bra.
          </note>
          <note>
            Sedan har jag ställt frågor om vattensituationen, eftersom det
            är en fruktansvärd situation palestinierna nu upplever. Bosättarna
            tar det rena dricksvattnet från palestinierna och beduinerna och
            vattnar sina gräsmattor med medan befolkningen – palestinierna
            och beduinerna – inte har vatten att dricka. De har inte vatten
            att ge sina barn och klarar sig inte med det vatten de har, utan
            de tvingas köpa vatten på flaska. Det är en fruktansvärd situation.
            Det är oerhört dyrt och väldigt svårhanterligt. Tänk er en gravid
            mamma som föder barn och inte ens har tillgång till vatten att
            tvätta sitt nyfödda barn med utan ska gå och köpa vattenflaskor
            för att israeliska bosättare tar vattnet.
          </note>
          <note>
            Vi kan inte ha det så. Världssamfundet kan inte se på när det
            begås sådana övergrepp som det faktiskt är att ta någon annans
            vatten. Att man dessutom tar deras mark är bara det ett övergrepp
            i sig, som sker dagligen. Den fruktansvärda mur som går genom
            samhällena är också ett övergrepp i sig. Att dessutom visa sin
            makt och sin nonchalanta hållning inför att palestinierna inte
            har vatten att dricka genom att vattna gräsmattorna med dricksvatten
            så att bosättningsområdena ska vara gröna är en provokation. Det
            är inte acceptabelt vare sig för den svenska sidan eller för EU
            eller världssamfundet.
          </note>
          <note>
            Jag tycker att vi ska göra mer. Jag tycker att vi ska engagera
            oss. Vi ska säga ifrån och även ordna olika typer av seminarier
            och olika typer av engagemang på plats – åka dit och tala om vad
            vi tycker och ge bistånd till organisationer som vill engagera
            sig för det här. Det handlar om att få stopp på det övergrepp
            det faktiskt är att knycka någon annans vatten.
          </note>
          <note type="speaker">
            Anf. 14 TORBJÖRN BJÖRLUND (V):
          </note>
          <note>
            Herr talman! Jag vill tacka utrikesministern för svaret. Tyvärr
            kan man i de här sammanhangen konstatera, egentligen varje gång,
            att det kommer ut en massa vackra ord, men i praktiken är det
            få saker som händer.
          </note>
          <note>
            Min interpellation handlar mest om Jerusalem. Det finns kopplingar
            i Jerusalem till alla saker som innebär en problematik i Palestina.
          </note>
          <note>
            Jerusalem är i dag, och blir mer och mer, en symbolfråga. Det
            är en central fråga i fredsförhandlingen och i överenskommelser
            i Israel–Palestina-konflikten eftersom Jerusalem egentligen är
            en huvudstad för båda sidor.
          </note>
          <note>
            Det är dessutom tre världsreligioner som knyter Jerusalem till
            sig på ett symboliskt sätt, och det är islam, judendom och kristendom.
            De kristna i Jerusalem har också utsatts för övergrepp, och det
            vore anmärkningsvärt att inte lyfta fram det också eftersom det
            visar den mentalitet som finns hos Israel.
          </note>
          <note>
            I Silwandalen vill Israel bygga något som heter Davids stad.
            I praktiken ägnar man sig åt etnisk rensning och raserar palestinska
            hem och flyttar ut palestinier för att kunna flytta in israeler
            i deras hem. Bosättarna tar helt enkelt deras hus.
          </note>
          <note>
            Detta är något som ökar i Jerusalem och i Jerusalemområdet. I
            E-sektorn strax utanför Jerusalem planerar man också att bygga.
          </note>
          <note>
            I svaret har utrikesministern lyft upp fredsförhandlingarna.
            Problemet med de fredsförhandlingar som har varit mellan Israel
            och Palestina genom åren är att Israel vid varje tillfälle har
            nyttjat situationen för att ytterligare utöka sina bosättningar.
            Det hände denna gång också. Detta gör att palestiniernas tilltro
            till fredsförhandlingarna är liten.
          </note>
          <note>
            I augusti var jag i Jerusalem och talade med palestinier, och
            deras inställning är kluven. President Abbas leder här och åtnjuter
            visst förtroende. Många är dock skeptiska eftersom Israel under
            tiden som vanligt bedriver sin bosättarpolitik ännu mer och gör
            det i skydd av fredsförhandlingarna. Detta har framför allt drabbat
            Jerusalemområdet där man flyttar ut palestinier i eskalerande
            takt.
          </note>
          <note>
            Vad gör man åt detta? I interpellationssvaret finns många vackra
            ord om vilka ställningstaganden vi och EU gör och så vidare, men
            i praktiken gör man tvärtom. Israel har till exempel ett gynnsamt
            handelsavtal med EU, trots att landet gör som det gör. Man säger
            att man ska införa sanktioner mot Israel, men det händer inget.
            Det finns också många resolutioner om hur Israel har agerat mot
            Palestina.
          </note>
          <note>
            Sammantaget blir Jerusalemområdet kärnan i detta. Här finns muren
            och frågorna om vatten och förnödenheter och om rensning och bosättarpolitik.
            Vi vet att Israel vill göra Jerusalem till sin huvudstad. Det
            har man själv uttalat. Man vill inte ha några palestinier där.
          </note>
          <note>
            Ska vi tillåta det? Ska Sveriges utrikesminister tiga still?
            Eller ska vi agera via EU eller själva, eller både och? Vad gör
            vi för att lyfta upp Jerusalemproblematiken, där allt kokar ihop
            till den symbolfråga den är? Hur gör vi Jerusalem till den viktiga
            del av tvåstatslösningen som den är? Detta vill jag ha mer svar
            på än det som står i interpellationssvaret till oss.
          </note>
          <note type="speaker">
            Anf. 15 PETER HULTQVIST (S):
          </note>
          <note>
            Herr talman! Jag tackar ministern för svaret. I likhet med Torbjörn
            Björlund och Monica Green tycker jag att det är viktigt att markera
            processen mot tvåstatslösning trots att vi ser många hinder på
            den vägen. Mycket vi trodde skulle ha hänt har inte hänt, och
            ockupationspolitiken på bland annat Västbanken expanderar med
            nya bosättningar, olika övergrepp och handlingar som strider mot
            FN:s konventioner och internationell folkrätt.
          </note>
          <note>
            I min interpellation konstaterar jag att den bosättningspolitik
            som förs på Västbanken, i östra Jerusalem och på Golanhöjderna
            strider mot internationell lag och folkrätt.
          </note>
          <note>
            EU-kommissionen utfärdade riktlinjer under sommaren 2103 där
            man säger att inga EU-medel får användas till projekt på ockuperad
            mark. Dessa riktlinjer träder i kraft den 1 januari 2014. Det
            är ett steg framåt och ett sätt att markera att det som sker är
            orimligt. Jag förstår svårigheten i denna typ av processer, men
            det är ändå ett steg framåt att markeringen görs.
          </note>
          <note>
            Samtidigt ser vi att Israel har getts medlemskap i FN-gruppen
            Western European and other states och dess MR-grupp, som är baserad
            i Genève. Det innebär att Israel får tillträde till en grupp som
            bland annat hanterar mänskliga rättigheter på de områden som landet
            självt ockuperar. Det är frågor som återkommande diskuteras i
            denna grupp.
          </note>
          <note>
            Jag tycker att utvecklingen går lite isär. I EU-sammanhang stramar
            man upp förhållandet till Israel, och bakgrunden är landets beteende
            på ockuperat område och bristen på att följa de olika beslut som
            har fattats och internationell folkrätt. Processen i EU är alltså
            motsatt mot den som sker i FN.
          </note>
          <note>
            I sitt svar markerar Carl Bildt att alla har rätt att tillhöra
            en geografisk enhet inom FN-systemet. Så är det säkert. Men här
            handlar det inte om en valgrupp – det är gruppen i New York som
            har den funktionen – utan om en grupp som behandlar frågor med
            reell substans, bland annat MR-frågor. Israel har länge velat
            vara med här men har nekats detta, bland annat på grund av sin
            roll på ockuperat område.
          </note>
          <note>
            Bakgrunden till att man nu kommit med i gruppen är att Israel
            beslutade sig för att bojkotta Universal Periodic Review, UPR.
            Det är ett organ där alla länder ställer upp och svarar på frågor
            om sin politik och redogör för sin politik, och där man ur ett
            MR-perspektiv ställer sig till förfogande och får stå till svars
            för vad som händer. Till och med Nordkorea deltar i denna process.
          </note>
          <note>
            Det blev förhandlingar, och Israel beslutade att vara med i UPR.
            Man skulle dock ha kompensation för att delta. Det lades då ned
            mycket diplomati på att Israel skulle komma med i MR-gruppen i
            Genève, och det var framför allt USA, Storbritannien och Frankrike
            som gick i bräschen för detta accepterande.
          </note>
          <note>
            Är det rimligt att medlemskap i MR-gruppen i Genève ska bygga
            på ett kompensatoriskt förhandlingsförfarande efter att Israel
            först har bojkottat UPR? Är det över huvud taget rimligt?
          </note>
          <note>
            Processerna i EU går åt rätt håll medan de går i motsatt riktning
            i FN, och det som sker känns inte rimligt.
          </note>
          <note type="speaker">
            Anf. 16 AMINEH KAKABAVEH (V):
          </note>
          <note>
            Herr talman! Jag tackar utrikesminister Carl Bildt, vänner och
            kolleger för en viktig debatt. Det är inte första gången vi debatterar
            detta, men så länge denna konflikt pågår kommer vi att lyfta upp
            olika aspekter av den.
          </note>
          <note>
            Jag vill använda mina minuter till att lyfta fram kvinnor och
            barn i denna konflikt. När det gäller vatten och mänskliga rättigheter
            i konflikter världen över är det i första hand kvinnor och barn
            som drabbas. Vi vet att kvinnor och barn i såväl Palestina som
            Israel är offer i denna konflikt.
          </note>
          <note>
            För några veckor sedan ställde jag en fråga om detta, och jag
            var nöjd med svaret att Sverige gör mycket. Men resultatet av
            det vi gör måste också bli att Israel inte sätter palestinska
            barn i fängelse och särbehandlar dem. Flera tusen barn grips varje
            år och släpps efter hand.
          </note>
          <note>
            Demokrati och fred utan kvinnors medverkan är omöjlig. Det har
            historien visat. Demokrati i Sverige hade varit omöjlig utan kvinnors
            rösträtt och utan kvinnor i riksdagen.
          </note>
          <note>
            Vad gör egentligen Sverige och utrikesministern själv men också
            EU och FN för att lyfta fram även kvinnorna i MR-frågorna, till
            exempel i biståndet, när det gäller länder som till exempel Palestina
            och Israel och i Mellanöstern där kvinnor har lidit i århundraden
            på grund av olika konflikter och särskilt när det gäller palestinska
            kvinnor i denna konflikt?
          </note>
          <note>
            Om vi talar om vårt eget bistånd, till exempel, vet jag att vi
            ger bistånd till det civila samhället. Men jag har själv besökt
            det civila samhället på båda sidorna, och det är inte särskilt
            många kvinnor som är i ledande positioner i det civila samhället
            när det gäller kvinnors mänskliga rättigheter, kvinnors deltagande
            i freden och barns rättigheter. Det är jätteviktigt att vi redan
            nu använder både vårt eget bistånd och även den röst som Sverige,
            historiskt sett, har haft i olika konflikter.
          </note>
          <note>
            Jag är jätteglad för att vi nu har tagit ställning för tvåstatslösningen.
            Men för att en fullbordad, långvarig och hållbar fred ska bli
            möjlig är det viktigt att kvinnor, som ju utgör mer än halva befolkningen,
            på bägge sidor är med i arbetet. Det är viktigt att vi tar varje
            tillfälle i akt för att lyfta upp kvinnors möjligheter när det
            gäller svårigheterna i konflikten. Det gäller också kvinnors ställning
            i samhällen där religion och patriarker är starka och där kvinnor
            inte har samma rättigheter och möjligheter. Där ska vi se till
            att de lyfts fram.
          </note>
          <note>
            Jag förväntar mig att utrikesminister Carl Bildt, som är engagerad
            i frågorna, och Sverige tar en roll i de olika församlingarna
            för freden och för att lyfta fram kvinnorna i Palestina, men också
            kvinnorna på Israels sida.
          </note>
          <note type="speaker">
            Anf. 17 KERSTIN LUNDGREN (C):
          </note>
          <note>
            Herr talman! Tack för svaren på viktiga frågor, utrikesministern!
            Jag delar utrikesministerns syn.
          </note>
          <note>
            Till skillnad från Amineh Kakabaveh har jag mött kvinnor och
            funktionshindrade som har fått stöd, och jag vet vilken stor insats
            och vilken skillnad Sverige gör i det civila samhället. Det är
            naturligtvis viktigt att fortsätta.
          </note>
          <note>
            Herr talman! Jag begärde ordet för att det är viktig fråga som
            debatteras. Vi har passerat halvtid av de nio månader som förhandlingarna
            gavs. Sverige och EU ska inta en aktiv roll, inte bara för att
            passivt stödja utan för att aktivt främja en framgång i förhandlingarna.
            Det gör vi genom att med stöd fortsatt säkra den palestinska myndighetens
            förutsättningar att arbeta och genom att kräva tydligt stopp för
            bosättningar.
          </note>
          <note>
            Jag hörde nyligen en föredragning om den kraftiga ökningen av
            bosättningar som enligt officiell israelisk statistik har varit
            132 procent under de tre första kvartalen det här året. Det är
            klart att det inte är acceptabelt. Det äter förtroende på marken.
            Det äter förtroende mellan parterna, och det kan – för att tala
            klarspråk – inte få fortsätta om vi vill se en fredlig lösning.
            Det är ju vad vi alla eftersträvar.
          </note>
          <note>
            Det handlar om Västbanken, det handlar om Jordandalen och det
            handlar om Jerusalem, vilket har berörts tidigare. I dessa dagar
            skulle man även kunna beröra Betlehem som också är ett hårt trängt
            område.
          </note>
          <note>
            Jag vill understryka att det handlar om palestiniernas rättigheter
            och säkerhet, precis på samma sätt som det handlar om israelernas
            rättigheter och säkerhet. Det får inte vara så att palestinierna
            har rättigheter men ingen säkerhet och att israelerna har säkerhet
            men inga rättigheter. Det handlar om att skapa likvärdiga möjligheter
            till mänskliga rättigheter för både israeler och palestinier.
          </note>
          <note>
            Israels ansvar på ockuperat område understryks av utrikesministern
            i svaret. Det är viktigt och riktigt. I det här fallet är det
            ändå märkligt att man inte tar det ansvaret fullt ut. Det konstateras
            i svaret att det internationella samfundet tar ett stort ansvar
            för just detta. Mot den bakgrunden blir det extra allvarligt och
            viktigt att vi är tydliga när de insatserna raseras av olika motiv
            på den israeliska sidan. Det kan gälla vattenförsörjning, elektricitet
            eller till och med skolor, vilket jag har sett, som offras av
            minst sagt tveksamma skäl och absolut inte utifrån ansvaret för
            befolkningen på ockuperat område.
          </note>
          <note>
            Jag måste också, precis som utrikesministern, uttrycka min varma
            och hoppfulla tilltro till det arbete som nu ändå sker. Att USA
            och utrikesminister Kerry lyckades öppna ett fönster för förhandlingar
            är trots allt det mest hoppingivande som har skett, hur litet
            det än är. Det är hedervärt.
          </note>
          <note type="speaker">
            Anf. 18 HILLEVI LARSSON (S):
          </note>
          <note>
            Herr talman! Det är viktigt att klargöra vad detta handlar om.
            Man talar mycket om att det är ett krig. Visst, det är våldshandlingar,
            och det är dödsoffer på båda sidorna även om det är extremt mycket
            mer på den palestinska sidan. I grunden handlar det dock om en
            ockupation. Israel ockuperar Palestina. Det är grunden till hela
            konflikten.
          </note>
          <note>
            Bosättningarna är kopplade till det, och det är kärnfrågan när
            det gäller ockupationen. Man bör försöka förhindra nya bosättningar
            och se till att Israel inte kan tjäna pengar på de bosättningar
            de redan har.
          </note>
          <note>
            På senare tid har vi sett en del positiva tendenser inom just
            EU. Det holländska dricksvattenföretaget Vitens säger nej till
            samarbete med Israel när det gäller varor som har tillverkats
            på ockuperad mark. Rumänien säger nej till att skicka byggnadsarbetare
            till Israel om de inte får garantier för att de inte ska arbeta
            på ockuperad mark. Den brittiska motsvarigheten till vårt svenska
            exportråd varnar brittiska företag för att på något sätt inleda
            samarbete med bosättare. Man ska helt enkelt hålla den gränsen
            tydlig. Samarbete och handelsförbindelser som eventuellt sker
            med Israel får inte gälla produkter tillverkade på ockuperad mark.
          </note>
          <note>
            I Sverige har Palmecentret satt i gång ett projekt som heter
            Märk ockupationen. Det handlar om att vi borde se till att de
            produkter som kommer från bosättare inte är märkta Made in Israel.
            Om man ser till hela EU importeras varor för 2 miljarder från
            ockuperad mark, enligt den senaste siffran. 2 miljarder är ganska
            mycket pengar.
          </note>
          <note>
            Det handlar om att Israel inte ska gynnas av att sälja produkter
            som är tillverkade på ockuperad mark, men det har också en symbolisk
            betydelse. Man ska helt enkelt hålla händerna borta från det som
            definitivt är i strid med internationell rätt. Bosättningarna
            i sig är i strid med internationell rätt. Då är det självklart
            också i strid med internationell rätt att tjäna pengar på mark
            som man har beslagtagit från ett annat folk och som den egentligen
            tillhör.
          </note>
          <note>
            En hel del produkter kommer från bosättare. Det är frukt och
            grönt, kosmetika med mera. Visst kan det vara komplicerat med
            ett märkningssystem. Det kan ju försiggå en del fusk i systemet.
            Men jag tror ändå att det skulle vara en bra ambition att försöka.
            Andra länder i EU försöker verkligen se till att inte ha någon
            form av handel eller samarbete som gynnar bosättare och som därmed
            understöder hela ockupationen.
          </note>
          <note>
            Min förhoppning är att Sverige är med och deltar i arbetet inom
            EU, som både enskilda länder bedriver och som EU gemensamt skulle
            kunna vara aktivt inom, för att se till att vi håller oss borta
            från bosättningar. Helst borde det inte importeras produkter från
            bosättningar över huvud taget. Det minsta man kan begära är dock
            att det finns ett fungerande märkningssystem så att åtminstone
            konsumenterna kan säga nej till produkterna.
          </note>
          <note type="speaker">
            Anf. 19 KATARINA KÖHLER (S):
          </note>
          <note>
            Herr talman! Jag vill tala lite grann om palestinska barnfångar
            i israeliska fängelser. Det finns så mycket att säga om den här
            konflikten, och jag håller med många av dem som hittills har talat
            som säger att det finns ljusningar. Det börjar hända saker runt
            om i världen. Men det sker också mycket motsägelsefulla saker
            i det här området.
          </note>
          <note>
            När det gäller de palestinska barnfångarna handlar det om barn
            från 12 år och upp till 18 år. Vi vet i dag att det finns 12-åringar
            som sitter i israeliska fängelser.
          </note>
          <note>
            Det som gör att jag tycker att vi går bakåt är bland annat att
            antalet barnfångar ökar. I år är mer än 600 av de här fångarna
            barn, och förra året var antalet runt 400. Det känns oroväckande.
            De här barnen blir hämtade i sina bostäder av israelisk militär
            och blir fängslade. Många av dem får ingen rättegång, och många
            gånger är anklagelserna väldigt vaga.
          </note>
          <note>
            Det är barn vi pratar om. Jag träffade för bara några veckor
            sedan två 14-åriga pojkar som hade suttit ungefär ett halvår i
            israeliskt fängelse, och de anklagades för att ha kastat sten
            och därmed vara fiender till den israeliska staten. För båda de
            här pojkarna tog det omkring två månader innan de över huvud taget
            fick träffa någon från sin familj.
          </note>
          <note>
            Det är jätteviktigt att vi tänker på vad som händer med de barn
            som får uppleva dels allt det andra som de upplever, dels att
            hämtas hemifrån och sättas i fängelse. Det går inte att beskriva.
            Det oroar mig mycket att det här ökar.
          </note>
          <note>
            Därför vill jag fråga utrikesministern vad regeringen gör här
            hemma och hur man agerar i EU och inom FN. Jag tror att jag vågar
            säga att Israel är det enda landet på jorden som tillåts göra
            så mycket som alla andra länder säger är olagligt. Ändå kan man
            fortsätta.
          </note>
          <note>
            Barnen ska ju skyddas mest i alla sammanhang, men här går vi
            bakåt. Jag vill gärna höra lite grann från utrikesministern hur
            han tänker när det gäller de här frågorna.
          </note>
          <note type="speaker">
            Anf. 20 FREDRIK MALM (FP):
          </note>
          <note>
            Herr talman! När man lyssnar på den här debatten kan man undra:
            Finns det några som helst problem på det här jordklotet som inte
            beror på den israeliska regeringen? Finns det några människor
            på det här jordklotet som lider någon annanstans – kanske i Syrien,
            kanske i Egypten, kanske i Jordanien, kanske i Libanon, kanske
            i Turkiet eller kanske i Irak? Nej. De enda problem som finns
            och som vi ska fokusera på, närmast med besatthet, är det som
            sker i detta lilla land med sju och en halv miljon invånare, som
            råkar vara det enda landet i världen som dessutom har en davidsstjärna
            i flaggan, som ligger där det ligger, som är omgivet av fientliga
            grannar och som i praktiken har varit utsatt för försök till utrotningskrig
            under 60, 70, 80 års tid.
          </note>
          <note>
            Det har inte nämnts ett ord om Hamas här. Inte ett ord har oppositionen
            förmått att säga om vilka som ska bilda staten. Vilka är det?
            Det är i dag två politiska fraktioner, herr talman. Det är Fatah
            och det är Hamas. Den ena av dem, Fatah, är förhållandevis sekulär.
            Den är starkt korrupt men ändå en organisation som är pragmatisk
            till sin karaktär och som söker fredsförhandlingar. Vilka är de
            andra? Hamas styr halva Palestina i dag. Vi har terroriststämplat
            dem, och det gjorde den förra regeringen också. Sverige betraktar
            halva Palestinas styre som en terroristorganisation. Ni har inte
            nämnt ett ord om de raketer som de strösslar över civila områden
            i Israel.
          </note>
          <note>
            Man talar här om behovet av att avveckla ockupationen. Jag är
            den förste att skriva under på detta. Det är precis detta vi vill.
            Det är detta som är den svenska regeringens hållning, detta är
            Europeiska unionens hållning, detta är Förenta nationernas hållning,
            detta är kvartettens hållning och detta är de allra flesta sansade
            människors, som lever i de här konfliktområdena, hållning.
          </note>
          <note>
            Vi vill också se ett Palestina, Västbanken och Gazaremsan med
            östra Jerusalem som huvudstad, absolut. Men för att nå dit krävs
            fredsförhandlingar. Och för att man ska kunna fredsförhandla måste
            det finnas folk på båda sidor som kan teckna firma. Då är frågan:
            Kan Mahmud Abbas teckna firma för Gazaremsan i dag? Svaret är
            nej. Hur ska ett sammanhängande Palestina kunna fungera om det
            styrs av två politiska fraktioner varav den ena betraktas som
            en terroristorganisation? Dessutom genomfördes i grannlandet Egypten
            en militärkupp i somras som innebar att ledarna i Ramallah hoppade
            jämfota över general al-Sisi medan Hamas gick ut som förlorare
            i denna strid. Samtidigt styr man ett område på Gazaremsan som
            befinner sig i en djup humanitär katastrof. Det är klart att detta
            är mycket svårt. Men det hänger ihop.
          </note>
          <note>
            Är det så som Torbjörn Björlund, tror jag att det var, sade –
            att Jerusalem faktiskt är en huvudstad för tre världsreligioner?
            Ja, det stämmer. Men hur många judar hade tillgång till tempelmuren
            1948–1967 när Jerusalem var under jordansk ockupation? Berätta
            för mig, Torbjörn Björlund: Hur många judar hade tillträde till
            judendomens viktigaste plats då? Svaret är ingen, därför att platsen
            var ockuperad. Sådana saker nämns inte på något sätt här. Det
            kan finnas historiska, psykologiska, mentala, politiska mekanismer
            och så vidare som ligger bakom en sådan här konflikt, och en konflikt
            som inte har lösts på 80 års tid kanske nödvändigtvis inte enbart
            och allena i alla lägen bara beror på den ena sidan.
          </note>
          <note>
            Israel flyttar fram positionerna under fredsprocesser, är det
            någon som säger här. Nej, det är inte riktigt sant. Orsaken till
            att Israel har agerat som man har gjort i östra Jerusalem är delvis
            en följd av den andra intifadan. Att Israel ockuperar Västbanken
            är en följd av sexdagarskriget 1967. Orsaken till att Israel initialt
            tog ett antal områden var kriget 1948. Det är fredsprocesserna
            som gör att man kan få till stånd frysningar av bosättningar.
            Det är fredsprocesser som gör att man kan avveckla ockupationen
            och skapa möjligheter för en palestinsk stat. Lite balans vore
            önskvärt i denna debatt.
          </note>
          <note type="speaker">
            Anf. 21 Utrikesminister CARL BILDT (M):
          </note>
          <note>
            Herr talman! Jag tror att alla talare har tagit upp och illustrerat
            olika aspekter av den grundläggande situation som råder i denna
            region. Den historiska bakgrunden kan vi ägna betydande tid åt,
            och den är alls inte okontroversiell när man ska skriva historia,
            men det råder nog inga större meningsskiljaktigheter när det gäller
            beskrivningen av den situation som vi har att hantera. Det kan
            handla om kvinnornas situation, om vattensituationen och om situationen
            humanitärt likväl som politiskt i Gaza. Allt detta tillhör bilden
            och den fortsatta bosättningsexpansionen som ju har varit rätt
            betydande också under den senaste tiden.
          </note>
          <note>
            Den enda möjligheten som vi har att gå framåt är ett fredsavtal.
            Mitt i allt detta är det förhoppningsfullt att fredssamtal nu
            pågår under amerikansk ledning. Som Kerstin Lundgren sade har
            de nu nått ungefär halvvägs, åtminstone tidsmässigt. Det sker
            under djup sekretess, och det är alldeles utomordentligt att det
            sker under djup sekretess, för detta är kontroversiellt. Det finns,
            som Fredrik Malm sade, starka krafter på den palestinska sidan
            som motsätter sig detta. Vi vet, av att vi följer den israeliska
            politiska debatten, att det djupt inne i den israeliska regeringen
            finns de som är fundamentalt emot de här fredsförhandlingarna.
            Det förutsätter sekretess, men ett avtal, om det kommer fram,
            är det de ansvariga politiska ledarna på bägge sidor som ska föra
            till ett godkännande genom folkomröstningar och på annat sätt.
          </note>
          <note>
            Sedan, det diskuterade EU:s utrikesministrar i Bryssel i går,
            ska vi alla göra vad vi kan för att hjälpa till att förverkliga
            detta avtal under de år som kommer. Lätt kommer det inte att bli.
            Jag kan hålla med om så gott som allting som har sagts under denna
            debatt och säga att vi bara kan göra vissa begränsade saker inom
            ramen för den situation som nu råder.
          </note>
          <note>
            Det kan röra dem som sitter i fängelse. Där kan vi nu få in Israel
            i processen i FN:s kommission för mänskliga rättigheter. De ska
            vara med i Universal Periodic Review, och det är positivt.
          </note>
          <note>
            Jag vill gärna säga till Peter Hultqvist att jag håller med honom
            om att detta inte ska leda till kompensation med någonting annat.
            Så vill jag inte se det, men jag tycker heller inte att man kan
            exkludera Israel från en gruppering som framför allt handlar om
            administrativa saker och om att hantera vissa röstsaker.
          </note>
          <note>
            Diskussionen om MR-frågor på ockuperat område och i övriga sammanhang
            för vi framför allt inom EU och i MR-rådet, inte i de mer administrativa
            grupperingarna.
          </note>
          <note>
            Jag är inte den som kan ge någon prognos när det gäller om fredsförhandlingarna
            kommer att lyckas eller inte. Det är egentligen inte intressant
            om det är 5, 50 eller 95 procent. Det intressanta är att vi måste
            satsa allt vi har på att det lyckas, för konsekvenserna av ett
            misslyckande kommer att bli mycket allvarliga.
          </note>
          <note>
            Alla allvarliga situationer som har beskrivits i inläggen kommer
            att bli värre än i dag. Bosättningar, motsättningar i Israel,
            motsättningar i Palestina, problem för mänskliga rättigheter och
            vattensituationen – allt kommer att förvärras.
          </note>
          <note>
            Det kommer att skapa en mer akut situation såväl för Israels
            säkerhet som för palestiniernas säkerhet och rättigheter. Därför
            är ett mycket starkt stöd för de amerikanska ansträngningarna
            viktigt, och det har vi uttalat från EU:s sida.
          </note>
          <note>
            Jag går inte in på alla detaljer som ni har tagit upp av den
            enkla anledningen att jag inte har något skäl att rikta någon
            invändning mot det som har sagts. Jag säger bara att allt stöder
            den grundpolitik vi har, nämligen att försöka åstadkomma det fredsavtal
            som skapar förutsättningar för att hantera de olika utmaningar
            som beskrivits så väl av samtliga som deltagit i denna debatt
            än så länge.
          </note>
          <note type="speaker">
            Anf. 22 MONICA GREEN (S):
          </note>
          <note>
            Herr talman! Jag måste säga att Carl Bildt i det här fallet utmärker
            sig som sansad jämfört med den hysteriske Fredrik Malm. Han for
            upp här och gjorde utfall mot oss som på ett sansat sätt försöker
            prata om vattensituationen och de utsatta människorna i Israel
            och Palestina.
          </note>
          <note>
            Frågan är vad Fredrik Malm åt till frukost. Kan det ha varit
            taggtråd? Han nämner inte vattenbristen, och han nämner inte den
            förbannade muren som skär igenom palestinska samhällen.
          </note>
          <note>
            Det är apartheid, det vill säga åtskillnadspolitik, som utövas
            av israelerna. Palestinierna får lägre löner, om de ens får ett
            jobb. De får förnedra sig genom att stå i kö vid checkpoints.
            Det är de som blir utsatta.
          </note>
          <note>
            Sedan finns det människor – israeler – som också lider av denna
            konflikt. Det finns många i Knesset som givetvis vill ha en fredsförhandling,
            men det finns tyvärr också israeler och ledamöter i Knesset som
            inte vill ha en fredsförhandling. De motsätter sig det, och därför
            kommer vi ingen vart. Vi måste följaktligen flytta fram positionerna.
          </note>
          <note>
            Jag är glad att det är Carl Bildt som för Sveriges talan just
            nu och inte Fredrik Malm. Men jag skulle bli ännu gladare om vi
            hade en utrikesminister som aktivt verkade ännu mer för det han
            står här i talarstolen och säger, nämligen att vi måste jobba
            för att fredsförhandlingen ska fortsätta, komma i gång och få
            en lösning.
          </note>
          <note>
            Jag talade om vattnet därför att det är ett stort problem. Människor
            lider på grund av att de inte får vatten. Bosättarna tar dricksvattnet
            från palestinierna och beduinerna så att de inte får vatten att
            dricka och inte kan rengöra sina nyfödda barn. Men de får se när
            ockupanterna vattnar sina gräsmattor. Jag tycker att det är fruktansvärt.
          </note>
          <note type="speaker">
            Anf. 23 TORBJÖRN BJÖRLUND (V):
          </note>
          <note>
            Herr talman! Jag ska också kort kommentera Fredrik Malms inlägg.
            Jag måste säga att det är mycket märkligt att i affekt gå upp
            och häva ur sig en massa saker som egentligen inte hör till frågan,
            nämligen palestiniernas situation, och att som vanligt försöka
            lägga dimridåer och hitta andra saker. Det är nästan inte värt
            att bemöta. Det blir en mycket märklig diskussion.
          </note>
          <note>
            Jag ska gå in på det som egentligen är kärnan. Peter Hultqvist
            har perspektivet när det gäller vad som händer när vi försöker
            lyfta upp de här sakerna och ställa Israel till svars. Det händer
            ingenting. De hinner hela tiden glida ur allt och hamna i någon
            sorts position i alla fall.
          </note>
          <note>
            Det finns en eftergivenhet när det gäller att sätta hårt mot
            hårt i fråga om Israel och sanktioner mot dem för att verkligen
            få dem att förstå.
          </note>
          <note>
            Problemet, som Fredrik Malm faktiskt var inne på, är att det
            i dag finns en stor grupp israeler som är religiöst ortodoxa.
            De påverkar sina myndigheter och sin regering starkt.
          </note>
          <note>
            Detta syns framför allt i bosättarpolitiken och i Jerusalem,
            som är befolkat av många religiösa ortodoxa israeler. De driver
            sin linje att de har rätt till allt land från Medelhavet bort
            till Iran, i princip. Den delen finns också. Problematiken när
            det gäller Jerusalem är att den linjen hela tiden vinner mer mark
            och får stöd av Israels regering för att den ska fortsätta.
          </note>
          <note>
            Om man åker till Silwandalen och ställer sig och tittar på hur
            det ser ut där de ska bygga Davids stad, som utgår från bilden
            av vad Israel ska bli, ser man tydligt hur det plockas ut. Man
            plockar ut palestinierna ur deras hus och flyttar in bosättare.
          </note>
          <note>
            Jag kan se fanatismen i bosättarnas ögon, precis som man kan
            göra i Hebron. Där är de nästan ännu värre. Där ser man fanatismen
            i ögonen på de israeliska bosättarna och uppgivenheten hos palestinierna.
            Det syns i ögonen.
          </note>
          <note>
            Om man ska titta på vad palestinierna har rätt att göra finns
            detta med orsak och verkan. Det finns en orsak till att palestinierna
            gör motstånd, när de gör det. Fredrik Malm var inne på att de
            skickar raketer. Om man tittar på Gazakriget för fyra fem år sedan
            dog 14 israeler. 1 400 Gazabor dog. Det perspektivet finns. Så
            är styrkeförhållandena. Israel är hundra gånger stakare än palestinierna,
            både som krigsmakt och på andra sätt.
          </note>
          <note>
            Detta speglas naturligtvis i situationen, vilket Fredrik Malm
            kategoriskt förnekar. Det gör inte utrikesministern, och jag tycker
            att det är bra att han har perspektiv på det här och att vi är
            överens om vissa saker. Vi saknar dock fortfarande en ordentlig
            plan för hur man ska agera för att Israel ska ta sitt förnuft
            till fånga.
          </note>
          <note>
            Det finns en annan aspekt här. När vi var nere i augusti hade
            vi med oss en annan moderat riksdagsledamot som såg saker och
            ting på plats. Han kan vidimera att detta är något som är utöver
            det vanliga och som man som Israelvän borde reagera på.
          </note>
          <note>
            Israel gräver kanske sin egen grav om man inte får dem att inse
            att den extremt religiösa inriktningen hos den israeliska regeringens
            agerande skapar ett motstånd. Enligt folkrätten har palestinierna
            rätt att göra motstånd mot ockupant. Det är vad de gör, ingenting
            annat.
          </note>
          <note>
            Palestinierna har egentligen mer rättigheter på sin sida än vad
            de utnyttjar. Det är naturligtvis vällovligt att man försöker
            komma fram förhandlingsvägen, men det har varit så många förhandlingsförsök
            som inte har resulterat i någonting. Palestinierna är därför uppgivna,
            och det finns en misstro mot vad det ska leda till.
          </note>
          <note>
            Världssamfundet, EU och FN bör därför ställa mycket hårdare krav
            och införa sanktioner mot Israel så att de verkligen gör det de
            behöver göra.
          </note>
          <note type="speaker">
            Anf. 24 PETER HULTQVIST (S):
          </note>
          <note>
            Herr talman! Jag har en intressant artikel här ur The Jerusalem
            Post där man beskriver den israeliska strategin när det gäller
            återkomsten till Universal Periodic Review och att Israel har
            bestämt sig för att vara med igen. Sedan räknar man upp lite punkter
            där man vill ha framgång genom en diplomatisk offensiv.
          </note>
          <note>
            Sedan fanns punkten att man ville ha representation i Genève.
            Man har tidigare varit med i gruppen i New York, och nu skulle
            man alltså vara med i Genève. Bilden blir att man först ställer
            sig på bakhasorna och säger att man inte vill utsätta sig för
            granskning inom ramen för Universal Periodic Review – där ska
            man inte vara med – och sedan trilskas man. När det sedan gått
            en tid och det har förekommit lite olika mellanhavanden kommer
            man tillbaka och säger att okej, för nu har vi i stället fått
            det här.
          </note>
          <note>
            Det är det som gör att man får dålig smak i munnen. Det blir
            nästan någon sorts kompensatoriskt förhållande. Dessutom flyttar
            de fram positionerna inom sin aktivitet. Det bekräftar på något
            sätt den bild som andra här talat om, att det tycks finnas en
            särskild agenda i hanteringen av Israel. Når man framgång på ett
            håll genom att sätta press på dem försöker de i stället flytta
            fram positionerna på annat håll. Så kan det förstås fungera, men
            i grunden handlar det om att de bedriver bosättningspolitik, de
            ockuperar, de bryter mot folkrätten, de håller på år ut och år
            in och ställer till det så att människor får lida. Det är inte
            motiverat.
          </note>
          <note>
            Det är ingen här som säger att Israel inte har rätt att existera
            som stat. Det är ingen här som för diskussioner om hur det var
            med någon tempelmur 1948. Här handlar det om en ren analys av
            läget. Vi har ockupation och fler bosättningar. Någon nämnde att
            det hade ökat med 132 procent. Det ska ställas i relation till
            fredsförhandlingarna. Det är ju inte den första fredsförhandlingen.
            Fredsförhandlingar har hållits gång på gång och bosättningarna
            bara expanderar. Det är klart att många palestinier då ställer
            sig frågan vad det är de har att förhandla om i slutändan.
          </note>
          <note>
            Man flyttar fram positionerna dag för dag. Jag har besökt Västbanken
            gång efter annan och sett hur bosättningarna expanderar och hur
            man skapar fakta på marken. Det är inte lätt att ändra de förhållandena.
            Det är klart att det ligger en politisk vilja bakom. Om det vore
            någon rim och reson skulle man stoppa bosättningarna så länge
            förhandlingarna pågår. Dessutom skulle man inte utöka med några
            nya om man verkligen hade en seriös vilja att komma till rätta
            med problemet. Nu känns det som om man bara försöker vinna tid
            för att kunna bygga nya bosättningar, förhala förhandlingarna
            och göra förhandlingsläget svårare.
          </note>
          <note>
            Tyvärr kan jag inte för egen del anse annat än att det är Israel
            som är den starkaste parten, och med sitt beteende, att bygga
            nya bosättningar och hinder, försvårar de fredsprocessen och skapar
            en större frustration i det palestinska samhället. Sedan tyckte
            jag att utrikesministern hade en intressant infallsvinkel när
            han frågade hur det egentligen är i den israeliska regeringen.
            De är ju inte eniga. Tecknar Netanyahu firma, om vi nu ska använda
            sådana begrepp? Om man till slut ska få fram någonting som liknar
            ett avtal blir det nog en svår process både i det palestinska
            och i det israeliska samhället.
          </note>
          <note type="speaker">
            Anf. 25 AMINEH KAKABAVEH (V):
          </note>
          <note>
            Herr talman! Nu är Fredrik Malm inte närvarande i kammaren, men
            jag hoppas att han hör det jag vill säga, att fred är omöjligt
            under apartheid och att fred skulle vara omöjligt under ockupation.
            Fredrik Malm glömmer bort att Israel har ockuperat ett land och
            fördriver ett folk, nu när vi snart har år 2014.
          </note>
          <note>
            För två veckor sedan, när Mandela dog, öppnades omvärldens ögon
            och öron, hoppas jag. Jag hoppas att det även gäller Fredrik Malm.
            En fred är möjlig men inte under apartheid. En fred är möjlig
            när alla parter har lika villkor. Att fördöma mord och förtryck
            som sker under Hamas har vi aldrig ifrågasatt. Från Vänsterns
            sida har vi alltid sagt att våld är våld och måste fördömas. Men
            med tanke på proportionerna när Israel utövar det är det självklart
            krig, det är krig fast det sker i tysthet. Murar byggs varje dag.
            Folk fördrivs från sina hem. Då är det omöjligt att tala som Fredrik
            Malm gör.
          </note>
          <note>
            Jag är glad att Carl Bildt är överens om det som vi har lyft
            fram i dag, och jag hoppas att Sveriges röst blir ännu starkare,
            på samma sätt som under apartheidtiden i Sydafrika. Man måste
            tro på den linje som Mandela valde. Också Mandela stod anklagad
            som terrorist men blev till slut en världsledare för freden.
          </note>
          <note>
            Sedan hoppas jag verkligen att Sverige också är aktivt när det
            gäller kvinnornas roll i lösningen av konflikten. För att en tvåstatslösning
            ska vara möjlig måste även kvinnorna synas och höras.
          </note>
          <note type="speaker">
            Anf. 26 KERSTIN LUNDGREN (C):
          </note>
          <note>
            Herr talman! Helt klart behöver vi fler som bygger broar i stället
            för murar. Jag är glad att utrikesministern och Sveriges regering
            är beredda att bygga broar. Det framgick inte minst av det svar
            som utrikesministern lämnade och av de tidigare inläggen.
          </note>
          <note>
            Vi måste verkligen stödja de fredssökande krafterna både i Israel
            och i Palestina, de som vill bygga respekt och tolerans. Det är
            helt klart att det finns starka krafter på båda sidor som, av
            mycket olika skäl, motsätter sig en tvåstatslösning. Det må vara
            politiska, ekonomiska, sociala, religiösa eller andra maktintressen
            som gör att man motsätter sig en tvåstatslösning.
          </note>
          <note>
            Det krävs, herr talman, att dessa krafter på båda sidor inser
            att de inte vinner i det långa loppet. Därför var det viktigt
            med exempelvis Sveriges och EU:s hållning till de guidelines som
            togs fram. De var en liten bidragande orsak till att dörren, eller
            åtminstone det lilla fönstret, till fredsförhandlingar var möjlig
            att öppna. Därför är det viktigt att söka även andra instrument
            som främjar de fredsönskande krafterna, sådana som inte främjar
            dem som av de olika skäl jag nämnde har allt att vinna på att
            det inte blir en tvåstatslösning. Så här långt har de alltid gått
            först, men allas lika rätt och värde måste hävdas. Det gäller
            både israeler och palestinier.
          </note>
          <note type="speaker">
            Anf. 27 HILLEVI LARSSON (S):
          </note>
          <note>
            Herr talman! Faktum är att FN fördömer ockupationen av Palestina.
            Det finns resolutioner på det området. Det har varit så under
            lång tid. Det är ett faktum. Det är också ett faktum att bosättningarna
            finns kvar och att de utökas. Det blir fler och fler hela tiden.
            För bara en månad sedan kom beskedet att över 800 nya bosättare
            tillåts i Jerusalem. Den typen av besked är återkommande.
          </note>
          <note>
            Det innebär att utrymmet för palestinierna krymper. Många händelser
            är kopplade till just övertagandet av mark. Rivningar, fördrivningar,
            beslagtagna byggnader och beslagtagen mark syftar till att utöka
            territoriet, att utöka Israel på Palestinas bekostnad. Även muren
            som har byggts går på ett sådant sätt att Israels territorium
            utökas. Det är alltså mycket som leder till att Israel expanderar
            och Palestina krymper.
          </note>
          <note>
            Om vi tittar på en karta över de ursprungliga landområdena för
            Israel och Palestina – såsom det enligt FN-resolutionerna borde
            se ut – kan vi se att Palestina krympt extremt mycket. Jag råder
            alla att titta på en sådan karta för att se hur lite som finns
            kvar av Palestina. Därför gäller det att rädda den mark som finns
            kvar. Helst borde den utökas enligt FN:s resolutioner.
          </note>
          <note>
            Svenska kyrkan driver nu kampanjen Ockuperad jul, som handlar
            om att det måste finnas ordentlig märkning på produkterna. Jag
            upprepar att vi måste få en ordentlig märkning så att man kan
            bojkotta produkter som är tillverkade på ockuperad mark.
          </note>
          <note type="speaker">
            Anf. 28 KATARINA KÖHLER (S):
          </note>
          <note>
            Herr talman! För att se och förstå helheten och vidden av hela
            konflikten kan man inte blunda för detaljerna. Då måste man våga
            se detaljerna och än hårdare arbeta för att stoppa alla övergrepp
            och överträdelser som sker från Israels sida och som på många
            områden ökar i omfattning. De ökar i antal, och de ökar i tid,
            beroende på vad det är.
          </note>
          <note>
            Det är många barn som är traumatiserade på båda sidor i konflikten
            och som lever ett otryggt liv och har det svårt. Många av dem
            kommer aldrig att bli hela människor, vuxna trygga människor som
            ser hopp för framtiden.
          </note>
          <note>
            Jag anklagar inte utrikesministern för att inte vilja. Men det
            går åt fel håll om antalet fängslade barn ökar för varje år trots
            att vi jobbar med fredsförhandlingar och samtal förs på de olika
            områdena.
          </note>
          <note>
            Vi måste jobba hårt med detaljerna i hela problematiken. Vi får
            aldrig lägga ned arbetet med det för att nå barnen i det här fallet
            och ge dem möjlighet till ett värdigt liv så småningom, oavsett
            om det är israeliska barn eller palestinska barn.
          </note>
          <note type="speaker">
            Anf. 29 FREDRIK MALM (FP):
          </note>
          <note>
            Herr talman! Det har sagts en hel del här. Samma mantra upprepas
            i nästa runda av talarinlägg. Det är ungefär som att det bara
            existerar en sida i denna konflikt. Det existerar bara en förövare,
            och det existerar bara en sida som faller offer. Det är närmast
            med en besatthet som man går in på dessa frågor.
          </note>
          <note>
            När får man se sådana interpellationer om massavrättningarna
            i Iran? Titta 10, 15, 20 mil, ja, inte ens det, utan 3 mil norrut
            från Israel. Vad händer där? Det har dött 150 000 människor i
            Syrien. Det är sju miljoner människor som har flytt. Varannan
            invånare är i behov av humanitär nödhjälp.
          </note>
          <note>
            Då säger Peter Hultqvist i sitt inlägg att det är viktigt att
            Israel lämnar tillbaka Golanhöjderna. Anser Socialdemokraterna
            att det är en prioriterad uppgift just nu att Israel ska lämna
            tillbaka Golanhöjderna till Bashar al-Asad i Syrien? Prioriteringarna
            i detta blir närmast absurda till slut.
          </note>
          <note>
            Herr talman! Vi måste behålla fokus. Fokus på detta är: Vill
            vi se en palestinsk stat på ett sammanhängande territorium på
            Västbanken, Gazaremsan med östra Jerusalem som huvudstad – vilket
            är vår uppfattning – måste vi i första läget ha en samlad palestinsk
            sida i förhandlingsprocessen.
          </note>
          <note>
            Det har vi inte i dag. Det territorium som ska bli det självständiga,
            fria, demokratiska och sekulära Palestina är uppdelat mellan en
            pragmatisk om än korrumperad administration på Västbanken och
            en terroristisk organisation som styr halva framtida staten Palestina
            på andra sidan.
          </note>
          <note>
            Prio ett måste vara att Hamas och Fatah kan komma överens och
            att de kan enas om att gå in i en förhandlingsprocess som innebär
            att staten Israel får existera i framtiden. Hamas erkänner inte
            ens Israels rätt att existera.
          </note>
          <note>
            Dessa två entiteter erkänner inte varandras styren på Västbanken
            respektive Gazaremsan. Detta måste vara fokus nummer ett för att
            kunna få en palestinsk stat.
          </note>
          <note type="speaker">
            Anf. 30 Utrikesminister CARL BILDT (M):
          </note>
          <note>
            Herr talman! I den senare delen har Fredrik Malm alldeles rätt.
            Det finns starkt delade meningar. Det är därför processen går
            till på det sätt den gör, det vill säga med stark sekretess och
            starkt stöd från de två ledarna, Israels premiärminister och presidenten
            i den palestinska administrationen.
          </note>
          <note>
            När man sedan är klar ska man underställa detta folkomröstning.
            Det kommer att bli kontroversiellt på bägge kanter. Det är ingen
            tvekan om det. Det kommer att kräva starkt politiskt ledarskap.
            Vår uppgift är nu att försöka att ge stöd till denna process som
            kan leda framåt.
          </note>
          <note>
            Under tiden är det väldigt viktigt att vi står för de principer
            vi står för. Där finns inga delade meningar när jag lyssnar på
            alla de nyanser som finns i denna diskussion om en tvåstatslösning,
            slutet på ockupationen, att man får leva sida vid sida med varandra
            i fred med säkra gränser och ett Jerusalem som delas och som är
            huvudstad för två självständiga stater. De kommer med nödvändighet
            både ekonomiskt och säkerhetsmässigt att leva i en betydande symbios
            med varandra.
          </note>
          <note>
            Här är den politik som vi har fört mycket tydlig. Det har kommit
            till uttryck i de nya EU-direktiven som nu har implementerats
            också när det gäller till exempel forskningsprogrammen.
          </note>
          <note>
            Det kommer också till uttryck, som Hillevi Larsson var inne på,
            i märkningspolitiken. Vi har diskuterat detta vid flera tillfällen
            i denna kammare. Det får inte stå made in Israel, från Israel,
            eller vad det nu står, på produkter som man marknadsför och säljer
            i Sverige som kommer från ockuperat område. Det får inte vara
            så. Det är icke förenligt med svensk lag och svenska bestämmelser.
            Där måste vi vara tydliga.
          </note>
          <note>
            Jag delar åtskilligt av det Peter Hultqvist sade. Men det är
            trots allt positivt att Israel nu är med i Universal Periodic
            Review. Det har man ställt sig utanför under lång tid. Jag tycker
            att det är felaktigt att man ställt sig utanför. Att man går in
            i denna process innebär att det internationella samfundet får
            ökade möjligheter att engagera sig i en dialog med Israel om de
            MR-frågor som är akuta i olika hänseenden. Där är det en förbättring.
            De administrativa arrangemang som vi alldeles uppenbart har delade
            meningar om tror jag egentligen inte har så stor bäring på detta.
          </note>
          <note>
            Bosättningspolitiken är ett mycket betydande bekymmer. Den strider
            mot internationell rätt. Den kanske ledande anledningen till att
            det är nödvändigt att den förhandlingsprocess som nu pågår inte
            tar alltför lång tid är det som antytts. När bosättningspolitiken
            fortsätter på det sätt som den gör kommer det förr eller senare
            att leda till så stora spänningar att fredsförhandlingarna inte
            längre blir möjliga.
          </note>
          <note>
            Under Ombamaadministrationens första period försökte man att
            åstadkomma en frysning som en del av fredsförhandlingarna. Det
            var inte möjligt. Nu har man gått den vägen att man tar relativt
            kort tid för fredsförhandlingarna och försöker dämpa bosättningsexpansionen
            på olika sätt.
          </note>
          <note>
            Vi hade önskat att man dämpat den mer. Man försöker kompensera
            detta med frisläppning av palestinska fångar, vilket leder till
            en del politiska spänningar i Israel som vi inte ska underskatta.
            Det tror jag är den enda möjliga framgångsvägen just nu. Men vi
            ska vara realistiska. Det kan inte pågå hur länge som helst. Därför
            ger vi ett starkt stöd för detta.
          </note>
          <note>
            Det handlar om fredsförhandlingar baserade på de principer som
            vi har enighet om i Europeiska unionen och i denna kammare. Sedan
            ska vi alla vara medvetna om – och det framkommer även i en debatt
            som denna – att den historiska bakgrunden är både komplicerad
            och kontroversiell. Diplomatin ska inte fokuseras på det kontroversiella
            utan på de möjliga vägar framåt som kan finnas just nu.
          </note>
          <note type="speaker">
            Anf. 31 MONICA GREEN (S):
          </note>
          <note>
            Herr talman! Det stämmer att vi i mångt och mycket har samsyn
            när det gäller tvåstatslösningen, 1967 års gränser, att den förbannade
            muren slår sönder samhällena, att palestinierna ska ha rätt till
            vatten och att både palestinier och israeler ska kunna leva sida
            vid sida. Det är möjligtvis Fredrik Malm som sticker ut från debatten
            med sitt hysteriska inlägg. Men vi andra verkar vara någorlunda
            överens.
          </note>
          <note>
            Vi ska stödja de fredsbejakande krafterna på båda sidorna. Vi
            ska stödja processer som flyttar fram positionerna. Vi ska engagera
            oss för fredsarbetare och stödja föreningar och organisationer
            som vill finnas på plats. Det gäller till exempel medföljare som
            följer palestinska barn så att de ska kunna gå säkert till skolan.
            Det gäller också andra organisationer som kan vara med i fredsprocessen.
            Vi ska vara pådrivande så att vi kan känna att vi också drar vårt
            strå till stacken.
          </note>
          <note>
            Den åtskillnadspolitik, det vill säga apartheid, som palestinierna
            nu måste utstå är inte acceptabel. Jag inledde med att tala om
            vatten. Vatten är helt avgörande för att man ska kunna överleva.
            Nu knycks vatten från palestinierna och beduinerna. Vi kan inte
            acceptera det.
          </note>
          <note>
            Vi önskar både palestinierna och israelerna ett fredligt sätt
            att överleva och ha stater sida vid sida. Vi önskar dem dessutom
            en god jul, och det vill jag även önska Carl Bildt.
          </note>
          <note type="speaker">
            Anf. 32 TORBJÖRN BJÖRLUND (V):
          </note>
          <note>
            Herr talman! Jag ska börja med att berömma utrikesministern för
            en balanserad hållning till skillnad mot vissa regeringsunderlagskolleger.
            Det är oerhört märkligt att lyssna till denna argumentation, där
            man försöker hitta en väg ut ur denna interpellationsdebatt som
            handlar om andra saker. De interpellationer som vi har ställt
            handlar om Palestina, Fredrik Malm. Du får gärna skriva interpellationer
            om Iran och så vidare; det är upp till dig. Men den fråga som
            vi nu har ställt till vår utrikesminister handlar om Palestina.
            Blanda inte bort korten! Det blir väldigt märkligt, och det blir
            svårt att över huvud taget hålla ihop det här.
          </note>
          <note>
            Till slut: När det gäller de saker som vi har kommit fram till
            och som utrikesministern också har erkänt handlar det verkligen
            om att Israels agerande i grunden måste analyseras, lyftas upp
            och förändras. Det handlar om orsak och verkan. Vad är det som
            gör att palestinierna ändå gör motstånd, som de har rätt att göra?
            Vad är det som gör att de i sin desperation ibland går in i förhandlingar
            trots att de vet att det leder bakåt varje gång? Jo, de har fortfarande
            ett hopp om att någonstans kunna se en öppning för en fredlig
            lösning och en tvåstatslösning där de själva blir en egen stat.
          </note>
          <note>
            Jerusalem är och förblir den absolut mest symboliska delen av
            detta, och den viktigaste delen. Jag skulle vilja höra en kommentar
            om hur just denna del skulle kunna lyftas upp i både fredsförhandlingar
            och i denna oerhört laddade del runt Palestina–Israel-konflikten
            och kunna bidra till en lösning. Kan man lösa ut detta och hindra
            bosättningarna? Nu håller man på att bygga runt. Sektor E1, som
            kommer att bebyggas av bosättningar, ligger runt östra Jerusalem.
            Sedan finns det ingenting kvar.
          </note>
          <note>
            Jag skulle vilja ha svar på de här bitarna, och jag önskar verkligen
            att det blir ett svar där vi ser att man gör någonting och sätter
            press. Det handlar om att sätta press på Israel också för Israels
            egen skull för att få ett slut på konflikten och nå en fredlig
            och rättvis lösning.
          </note>
          <note type="speaker">
            Anf. 33 PETER HULTQVIST (S):
          </note>
          <note>
            Herr talman! Först vill jag bara konstatera att Fredrik Malm
            har svårt att hålla sig till sakfrågan. Vi har konstaterat att
            Israels bosättningspolitik på Västbanken, i östra Jerusalem och
            på Golanhöjderna strider mot internationell lag och folkrätt.
            Det är ett konstaterande som egentligen är rätt glasklart om man
            sätter det i relation till vad som gäller enligt internationell
            lag och folkrätt. Det är alltså olagligt att bygga bosättningar
            på ockuperad mark. Man måste med enkelhet kunna konstatera att
            man inte gör så om man vill vara konstruktiv och lösa en konflikt.
            Bosättningspolitiken är ett av de mest grundläggande problemen
            i allt detta; det tror jag att de flesta har innerligt klart för
            sig.
          </note>
          <note>
            Det är bra att Israel är med i Universal Periodic Review. Jag
            tycker att problemet var att de gick ur och bojkottade det. Då
            är det väl i och för sig bra att de har kommit tillbaka och att
            de utsätter sig för och blir föremål för samma granskning som
            andra. Det jag vänder mig emot är på något vis att man går ur
            och slamrar och att man sedan med någon diplomatisk strategi försöker
            skapa sig en position där man ska ha någon sorts kompensation
            och vara med i en gruppering i Genève. Jag gör en lite annorlunda
            värdering av det här än utrikesministern. Det är något mer än
            bara ett administrativt arrangemang. Det finns en dagordning även
            på dessa möten, och på denna dagordning hanteras också från tid
            till annan just det som sker på ockuperat område på Västbanken.
          </note>
          <note>
            Jag får tacka för debatten. Jag tycker att den har varit givande
            och intressant, och jag önskar alla som har deltagit god jul och
            gott nytt år.
          </note>
          <note type="speaker">
            Anf. 34 TALMANNEN:
          </note>
          <note>
            Jag medger inga ytterligare inlägg i detta. Interpellationsdebatterna
            är noga reglerade i riksdagsordningen. Talmannen kan i exceptionella
            fall medge extra inlägg, och jag anser inte att detta är ett exceptionellt
            fall.
          </note>
          <note type="speaker">
            Anf. 35 Utrikesminister CARL BILDT (M):
          </note>
          <note>
            Herr talman! Jag kan fatta mig mycket kort. Till Torbjörn Björlund
            vill jag säga att jag inte tog upp situationen i Jerusalem speciellt,
            för jag håller helt med om att alla faktorer i konflikten kommer
            samman där. Vi har uttalat vår oro för de skärpta motsättningar
            och incidenter som har varit i Israel under den senaste tiden,
            och det har vi gjort i stor tydlighet i den diplomatiska dialogen
            från Europeiska unionens sida. En byggnation i E1 skulle få förödande
            konsekvenser för fredsprocessen; det har vi varit mycket tydliga
            med från både europeisk och amerikansk sida.
          </note>
          <note>
            Jag kan också i julandan vara enig med Peter Hultqvist om åtskilligt
            i den meningen att vi är överens om att det är bra att Israel
            nu är med i Universal Periodic Review. Jag håller med om det.
            Samtidigt håller jag med om att de inte ska få för mycket beröm
            för att de gör det som de skulle ha gjort hela tiden och det som
            andra länder ska göra. Man ska inte få extrapoäng för att man
            gör det som man skulle ha gjort hela tiden men har bojkottat under
            ett tag. Däremot gör jag en lite annorlunda värdering av deltagandet
            i detta huvudsakligen administrativa arrangemang.
          </note>
          <note>
            Även om bedömningarna av inte minst de historiska sammanhangen
            självfallet skiljer sig lite åt och även om fokus kan ligga på
            olika delar av problematiken i detta konfliktfyllda område konstaterar
            jag till slut följande: Vad gäller de grundläggande principerna
            för den politik som vi företräder för att åstadkomma fred i området
            råder – trots tonläget ibland – en betydande enighet i denna riksdag.
            Det är en betydande styrka för oss.
          </note>
          <note>
            I denna anda ber jag att få önska alla både en god jul och ett
            gott nytt år. Sedan blir det säkert intressanta interpellationsdebatter
            om denna fråga och om alla andra frågor som står på den internationella
            dagordningen nästa år.
          </note>
          <note>
            Överläggningen var härmed avslutad.
          </note>
          <note>
            5 § Svar på interpellation 2013/14:169 om fastanställd personal
            som ersätts med bemanningsanställda
          </note>
          <note type="speaker">
            Anf. 36 Arbetsmarknadsminister ELISABETH SVANTESSON (M):
          </note>
          <note>
            Herr talman! Jonas Sjöstedt har frågat mig om jag avser att verka
            för en lagstiftning som förhindrar att arbetsgivare anlitar bemanningsföretag
            när det samtidigt finns tidigare anställda med företrädesrätt
            på samma arbetsplats.
          </note>
          <note>
            Bemanningsföretag fyller en viktig funktion på svensk arbetsmarknad.
            Bemanningsbranschen anställer många unga människor och många utrikes
            födda och är därför en väg in i arbetslivet för dem som kan ha
            svårt att etablera sig på arbetsmarknaden.
          </note>
          <note>
            Regeringen har, som bekant, i januari i år tillsatt en utredning
            – Utredningen om inhyrning och företrädesrätt till återanställning
            – med uppdraget att undersöka i vilken omfattning personal från
            bemanningsföretag hyrs in i situationer där arbetstagare som tidigare
            har sagts upp har företrädesrätt till återanställning. Utredningen
            ska också beakta hur arbetsmarknadens parter i sina kollektivavtal
            har reglerat möjligheten till inhyrning i samband med arbetsbristsituationer.
            Utredningen måste få slutföra sitt uppdrag, som ska redovisas
            nästa år. Först därefter går det att ta ställning till om det
            kan finnas behov av några eventuella åtgärder.
          </note>
          <note>
            Jonas Sjöstedt har också gjort gällande att det blir allt svårare
            att få en fast anställning i Sverige. Det finns emellertid ingenting
            som säger att man är visstidsanställd bara för att man är anställd
            i ett bemanningsföretag. En övervägande majoritet av de anställda
            i bemanningsbranschen har en tillsvidareanställning. De flesta
            bemanningsföretag har dessutom kollektivavtal.
          </note>
          <note type="speaker">
            Anf. 37 JONAS SJÖSTEDT (V):
          </note>
          <note>
            Herr talman! Jag tackar arbetsmarknadsministern. I morse var
            jag på en facklig aktion här i Stockholm riktad mot företaget
            Taxi Kurir. Taxi Kurir, som är en stor aktör på taximarknaden,
            saknar kollektivavtal. En av chaufförerna, Allonias Sebhatu, har
            gått runt bland de arbetskamrater som vill ha kollektivavtal.
            Därför får han sparken av Taxi Kurir.
          </note>
          <note>
            Så går det till på den svenska arbetsmarknaden i december 2013.
            Man vill ha grundläggande fackliga rättigheter, och då får man
            sparken. Tidigare i år var det en lång och ganska bitter facklig
            konflikt på ett callcenter i Fränsta i Medelpad. De som arbetade
            där ville ha ett kollektivavtal, och företaget valde att sparka
            alla och lägga ned i stället. Uppenbarligen uppfattar en del arbetsgivare
            att det är okej att göra så i Alliansens Sverige i dag.
          </note>
          <note>
            Vi har stora konflikter när det gäller bemanningsbranschen. Jag
            har varit i kontakt med livsmedelsarbetarna i Kristianstad som
            arbetar på Scans fabrik. Där har man haft ett bemanningsföretag
            inne i tio elva år med polsk personal som får mindre betalt. De
            som tar kontakt med facket får inte jobba kvar, och man får arbeta
            i ett högre arbetstempo. De vanliga svenska arbetarna har fått
            sparken i omgångar samtidigt som man har bemanning inne.
          </note>
          <note>
            Så här går det till på den svenska arbetsmarknaden i dag. Detta
            är ingen slump. Det är en effekt av en politik som gynnar otrygga
            anställningar och där det kostar väldigt lite för oseriösa arbetsgivare
            att behandla sin personal dåligt.
          </note>
          <note>
            Det är en effekt av borgerlig politik – av er politik – att människor
            behandlas på det här viset.
          </note>
          <note>
            Fallet som jag har tagit upp i min interpellation handlar om
            Lagenas lager i Jordbro. De som arbetar där är anställda av företaget
            DHL. Lagena har tidigare sagt upp och tagit in bemanning i stället.
            Nu vill DHL göra det igen. Man vill säga upp 25 personer.
          </note>
          <note>
            Här råder ingen arbetsbrist. Här är bemanningsföretagen inne
            varje dag tillsammans med de fast anställda. När jag träffar dem
            på parkeringen utanför deras arbetsplats – in på företaget får
            man nämligen inte komma – berättar de om hur de bemanningsanställda
            får veta dagen innan om de får arbeta nästa dag. De får sitta
            och vänta med sina mobiltelefoner. De berättar om den bemanningsanställda
            som ville organisera sig fackligt som aldrig kom tillbaka till
            Lagena. De berättar om hur de bemanningsanställda tar stora risker
            för sin egen hälsa eftersom de är så stressade på arbetsplatsen.
            De berättar om vad det innebär för de fast anställda att ständigt
            få lära upp nya och om hur arbetsplatsen delas.
          </note>
          <note>
            Frågan är: Är det här ett problem? Vad tycker arbetsmarknadsministern
            – är det den här arbetsmarknaden vi ska ha? Vill vi att det ska
            gå till på det här viset? Det är inte bara en teknokratisk fråga
            om en utredning. Det är en fråga om värderingar.
          </note>
          <note>
            Elisabeth Svantesson, vad har du som minister att säga till de
            25 som ska få sparken i Jordbro? Vad är ditt budskap till dem?
            Är det okej att sparka fast anställda och ta in bemanning i stället?
            Är det okej? Får man göra så i Sverige i dag? Är det den sortens
            arbetsmarknad vi vill ha? Jag skulle vilja ha en värdering av
            ministern, en åsikt, kanske ett ord av medkännande med dem som
            nu riskerar att få sparken.
          </note>
          <note>
            Risken är annars att företaget tänker: Det här bryr sig ju regeringen
            inte om. Det var bara en utredning; det blir kanske inte något
            lagförslag. Så här får man göra i dag – man får säga upp fast
            anställda och ta in bemanning i stället.
          </note>
          <note>
            Därför frågar jag dig, Elisabeth Svantesson, om din åsikt. Är
            det här okej? Får man göra så här i Sverige 2013? Får man säga
            hej då till gamla trotjänare som har jobbat i åratal och ta in
            bemanning i stället? Är inte anställningstryggheten mer värd än
            så?
          </note>
          <note type="speaker">
            Anf. 38 ALI ESBATI (V):
          </note>
          <note>
            Herr talman! Den här frågan belyser en allmän situation på arbetsmarknaden.
            Jag tror att det är viktigt att vara beredd att se och analysera
            viktiga utvecklingslinjer på arbetsmarknaden. Det är också viktigt
            att i debatten fundera över vems problem det är som är viktiga
            för till exempel regeringen. Vilka människors situation är det
            som så att säga räknas, som är värd att ta upp och göra någonting
            åt?
          </note>
          <note>
            Det som verkligen syns i svaret och i den behandling som de här
            frågorna har fått är att regeringen inte verkar särskilt intresserad
            av de konkreta problem som bemanningsföretagen skapar för människor
            på den svenska arbetsmarknaden. Bemanningsföretagen används som
            verktyg av arbetsgivare som vill försämra villkoren och utnyttja
            dem som arbetar hårdare och mer. De arbetsgivarna finns alldeles
            uppenbart, och de ser den nuvarande lagstiftningen som en möjlighet.
          </note>
          <note>
            Detta är någonting som regeringen borde fundera över och vara
            intresserad av att se över möjligheterna för. Men det är inte
            direkt den attityden som kommer fram när de här frågorna kommer
            upp.
          </note>
          <note>
            Det regeringen uppenbarligen accepterar utan vidare är bara en
            allmän beskrivning: Det här är viktigt för att vi ska kunna sköta
            vår verksamhet. Bemanningsföretag har en viktig roll på arbetsmarknaden.
            Många i en redan utsatt situation får jobb genom bemanningsföretag.
          </note>
          <note>
            Men det är ju ganska svaga svar på de problem som folk upplever
            när man till exempel, som i det fall Jonas Sjöstedt tar upp, säger
            upp fast anställd personal och ersätter den med bemanningsanställda.
          </note>
          <note>
            I april hade jag en interpellationsdebatt med den dåvarande arbetsmarknadsministern
            Hillevi Engström om en annan aspekt av samma problem. Då handlade
            det om arbetsgivare som startar egna bemanningsföretag för att
            tillgodose ett permanent arbetskraftsbehov. Det svar jag fick
            då var också väldigt svagt. Det är inte olagligt att starta egna
            bemanningsföretag, sade arbetsmarknadsministern då. Jag hade inte
            ifrågasatt om det var lagligt, utan jag hade frågat vad regeringen
            och ministern tyckte om det.
          </note>
          <note>
            Även då hänvisades det till den utredning om företrädesrätt som
            Elisabeth Svantesson talar om nu. Men när man ser på den utredningen
            ser man att direktiven framför allt handlar om att undersöka hur
            inhyrning i samband med uppsägning på grund av arbetsbrist regleras
            i kollektivavtal i dag. Det är ju inte riktigt det som är frågan
            här, utan frågan är det som även Jonas Sjöstedt var inne på: Vad
            tycker regeringen om det som sker med hjälp av lagstiftningen
            om bemanningsföretag? Hur ser regeringen och arbetsmarknadsministern
            på arbetsmarknadens utveckling?
          </note>
          <note>
            Vad tycker regeringen är en god utveckling på arbetsmarknaden?
            Är det en arbetsmarknad där man kan använda den här typen av lagstiftning
            och den här typen av arrangemang för att kringgå de lagar och
            regler som man nu får höra att Nya moderaterna egentligen står
            bakom? Det gäller lagen om anställningsskydd, till exempel, som
            har en väldigt central roll i att reglera den svenska arbetsmarknaden
            så att man inte godtyckligt kan säga upp anställda. Men det är
            precis det som sker när man kan säga upp folk och ta in folk från
            bemanningsföretag för att tillgodose ett permanent arbetskraftsbehov.
          </note>
          <note type="speaker">
            Anf. 39 JENNY PETERSSON (M):
          </note>
          <note>
            Herr talman! Jag vet att vi pratar om bemanningsföretagen i dag,
            men en del i att ha en flexibilitet på arbetsmarknaden är att
            se till att fler jobb växer till. Bemanningsföretagen är en viktig
            ingång på arbetsmarknaden. Givetvis ska den som arbetar i ett
            bemanningsföretag ha egen lön och bra villkor, men bemanningsföretagen
            har den rollen på arbetsmarknaden – man har egen lön och skaffar
            sig arbetslivserfarenhet.
          </note>
          <note>
            Det är en viktig ingång framför allt för de unga som står utanför
            i dag. Många unga får sitt första arbete i bemanningsföretag,
            liksom många som har valt att komma till Sverige av olika anledningar
            och skapa sig ett liv och en framtid här i Sverige. Många nyanlända
            och ungdomar saknar ju erfarenhet av arbete, nätverk och referenser
            på arbetsmarknaden.
          </note>
          <note>
            Till skillnad från Vänsterpartiets företrädare tycker jag inte
            att bemanningsföretagen är av ondo. De är av stor vikt när det
            gäller att möta toppar och snabbt uppkomna behov av specifik arbetskraft.
            Här har bemanningsföretagen en viktig uppgift.
          </note>
          <note>
            Som moderat tycker jag att det är viktigt att ha en flexibilitet
            på arbetsmarknaden. Däremot ska vi, som sagt, inte ha oseriösa
            arbetsgivare som sparkar anställda för att de vill ha kollektivavtal
            och så vidare. De kollektivavtal som finns eller som man vill
            ska finnas ska givetvis respekteras.
          </note>
          <note>
            Till skillnad från Vänsterpartiet ser jag att bemanningsföretagen
            är här för att stanna, och det är en utveckling. Vi har inte den
            arbetsmarknad som var på 70- och 80-talet och som Vänsterpartiet
            vill backa till. Vi har en helt annan arbetsmarknad och en annan
            utmaning på den svenska arbetsmarknaden.
          </note>
          <note>
            Min fråga är: Var står Vänsterpartiet? Ska vi förbjuda bemanningsföretag?
            Vad leder det till? Vad händer med de människor som arbetar inom
            bemanningsföretagen?
          </note>
          <note>
            Som sagt, bemanningsföretagen är här för att stanna. Sedan kommer
            säkert den svenska arbetsmarknaden att utvecklas framöver, men
            att backa in i framtiden är inte rätt väg att gå.
          </note>
          <note type="speaker">
            Anf. 40 Arbetsmarknadsminister ELISABETH SVANTESSON (M):
          </note>
          <note>
            Herr talman! Låt mig börja med att tacka Jonas Sjöstedt för interpellationen.
          </note>
          <note>
            Det är viktigt med frågor där vi har tydliga skiljelinjer. I
            grund och botten handlar ju det här om att Vänsterpartiet vill
            förbjuda bemanningsföretag. Det tycker jag är en viktig grundläggande
            skiljelinje att faktiskt peka ut.
          </note>
          <note>
            Man vill gärna prata om anställningsformer men väldigt sällan
            om hur de nya jobben ska växa fram. Jag tycker att det är viktigt
            att prata om både och.
          </note>
          <note>
            Bemanningsföretagen fyller nämligen en viktig funktion på den
            svenska arbetsmarknaden. Deras existens är inte bara viktig för
            att hålla företagen konkurrenskraftiga och anpassningsbara, utan
            de är också en viktig kompletterande kugge på arbetsmarknaden.
            Många som har svårt att ta sig in på arbetsmarknaden kommer in
            genom bemanningsföretag. Vi vet att unga i större utsträckning
            får jobb i bemanningsföretag än i andra företag. För dem är bemanningsföretagen
            dörren till ett jobb, en trygghet och en gemenskap. Jonas Sjöstedt
            förutsätter att bemanningsföretag inte skapar trygghet, jobb och
            gemenskap, men i många fall är det just så det är.
          </note>
          <note>
            Herr talman! Det är snart 2014, och globaliseringen tuffar på.
            Sverige och våra företag, stora som små, blir alltmer sammanflätade
            och integrerade med resten av världen. Stora delar av de varor
            och tjänster som företag producerar når slutkonsumenter långt
            utanför Sverige. Den här utvecklingen ställer också krav på oss.
            I en värld av snabb utveckling blir företagens anpassningsförmåga
            viktigare.
          </note>
          <note>
            När man lyssnar på Jonas Sjöstedt låter det inte riktigt som
            att han ser den verkligheten. På honom låter det som att framtiden
            redan varit här och vänt och att vi nu befinner oss på 60-talet
            igen. Framtidens lösningar för växande företag är inte att begränsa
            eller förbjuda företagens möjlighet att snabbt hyra in personal
            vid toppar eller skaffa rätt kompetens genom att hyra in specialister.
            Sådana begränsningar tror jag riskerar att kväva både företagen
            och jobben.
          </note>
          <note>
            Som sagt vill Jonas Sjöstedt och Vänsterpartiet egentligen förbjuda
            bemanningsföretag. Det är viktigt att ha det som utgångspunkt
            i den här debatten. Det är kanske bra att sätta in detta i ett
            sammanhang. Bemanningsföretagen står för en väldigt liten del
            av den totala sysselsättningen i Sverige. Siffror från 2011 visar
            att 1,2 procent av de sysselsatta arbetade i bemanningsföretag.
            Den nivån sätter också Jonas Sjöstedts retorik och krav på regleringar,
            begränsningar och förbud i ett lite annat perspektiv.
          </note>
          <note>
            Låt mig vara tydlig. För mig och regeringen är det självklart
            att vi ska ha sjysta villkor på svensk arbetsmarknad, oavsett
            om man jobbar på ett bemanningsföretag, i taxinäringen eller någon
            annanstans. Men att förbjuda bemanningsbranschen och bemanningsföretag
            är inte lösningen. Lösningen måste vara att vi följer de regler
            som vi har. Till exempel är det så att företag inte får använda
            bemanningsföretag på ett otillbörligt sätt för att kringgå LAS.
            Jag är helt överens med Jonas Sjöstedt på denna punkt. Ytterst
            är det upp till domstol att avgöra var gränsen för det går.
          </note>
          <note>
            Samtidigt har vi sedan 30-talet en modell som ger arbetsgivarna,
            inte oss politiker, rätt att leda och fördela arbetet på arbetsplatsen.
            Men vi har tydliga regler kring detta. I det fall som Jonas Sjöstedt
            tog upp måste det vara domstolen som avgör om det har skett på
            ett otillbörligt sätt. Det ska inte avgöras av vare sig Jonas
            Sjöstedt eller mig här i riksdagens kammare.
          </note>
          <note type="speaker">
            Anf. 41 JONAS SJÖSTEDT (V):
          </note>
          <note>
            Herr talman! Jag tackar ministern för svaret.
          </note>
          <note>
            Om otrygghet – eller flexibilitet, som regeringen brukar kalla
            det – hade lett till arbete hade vi haft full sysselsättning i
            Sverige i dag. Det har vi inte. Ni har misslyckats med jobben.
            Vi har högre arbetslöshet i dag än när ni tillträdde.
          </note>
          <note>
            Sambandet är ett annat. Ni använder arbetslösheten för att skapa
            otryggare jobb även åt dem som har ett arbete. Det är så sambandet
            ser ut i Sverige i dag.
          </note>
          <note>
            Är otrygga jobb framtiden, som Moderaterna säger? Nej, otrygga
            jobb, upprop vid grinden, väntan på sms i mobiltelefonen – det
            är vår historia. Det var det vi kom bort från, till trygga anställningar,
            där man kan känna sig säker på att det finns en grund för eventuell
            uppsägning och där man kan ta ansvar och få inflytande. Men det
            kan man bara göra om man vet att man får komma tillbaka till jobbet
            nästa dag. Det vet många gånger inte de som är visstidsanställda
            eller jobbar på bemanningsföretagen.
          </note>
          <note>
            Detta är historien. Det är ni som vill tillbaka till det gamla,
            till det rättslösa, där löntagarna inte hade rättigheter som vi
            därefter länge sett som självklara.
          </note>
          <note>
            Ministern väljer att ta upp någonting som jag inte valt att ta
            upp i min interpellation, nämligen att jag tycker att bemanningsbranschen
            inte borde behövas över huvud taget. Det är ingen hemlighet att
            Vänsterpartiet tycker på det sättet. Men vi inser också att det
            är svårt att göra något åt detta med nuvarande regler i Europeiska
            unionen. Därför lägger vi fokus på att det ska vara förbjudet
            att säga upp fast anställda och anlita bemanningsföretag. Om det
            säger ni i Moderaterna ingenting. Ni pratar om att respektera
            spelreglerna på arbetsmarknaden och om att man kan gå till domstol.
            Men om det inte finns en lag som säger att detta är förbjudet,
            hur ska man då kunna vinna i domstolen? Ni vill inte ha en sådan
            lag. Ni säger inte vad ni tycker om detta. Därmed är ni en del
            av problemet, som ibland gör löntagare mer eller mindre rättslösa
            på arbetsmarknaden.
          </note>
          <note>
            Det vore också rimligt att ha en tidsgräns för hur länge man
            får anlita bemanningsföretag på en arbetsplats. Är det rimligt
            att ha ett bemanningsföretag inne i tio år, som på Scan i Kristianstad?
            Är det en arbetstopp vi talar om då? Eller handlar det kanske
            om att splittra löntagarna och göra dem mer rättslösa, så att
            de inte säger till när någonting har blivit fel? Och är det inte
            rimligt att man har ett fackligt inflytande över när bemanning
            ska tas in? Det finns med i vissa kollektivavtal, men inte alltid
            i dag.
          </note>
          <note>
            Ett annat argument är att detta ska ge arbete åt unga och människor
            som invandrat till Sverige. Men även ungdomar och de som invandrat
            hit är värda riktiga, fasta jobb. Alla de här jobben behövs. Frågan
            är vilken anställningsform de ska ha. Ska de vara ständigt utbytbara,
            eller ska de ha rätt till den trygghet som en fast anställning
            innebär? Där går skiljelinjen mellan Vänsterns arbetsmarknadspolitik
            och den moderata arbetsmarknadspolitiken.
          </note>
          <note>
            Det som sker i dag är att de trygga jobben försvinner. Majoriteten
            av de ungdomar som har ett arbete i Sverige – inte de som jobbar
            i Norge eller är arbetslösa – har en otrygg anställning i dag.
            Det är en del av den verklighet som gör att man inte får en lägenhet,
            att man inte kan flytta hemifrån och att man inte kan planera
            sitt liv. Dit har er flexibilitet lett oss. Där har vi hamnat
            på grund av den linjen. Svepskälet är att vi genom otryggheten
            och flexibiliteten ska få fler arbeten. Men i själva verket har
            det blivit färre. Vi har bara fått större otrygghet.
          </note>
          <note>
            Jag skulle vilja få höra några ord om vad ni tycker och hur det
            känns. Vad tänker du som minister om dem som sitter och väntar
            på att det ska komma ett sms i kväll som säger om de får arbeta
            i morgon? Är det så vi ska ha det på svensk arbetsmarknad? Och
            vad har du att säga till de 25 lagerarbetare i Jordbro som nu
            kan få sparken för att DHL ska anlita bemanningsföretag i stället?
            Kan inte ministern åtminstone säga att det är fel?
          </note>
          <note type="speaker">
            Anf. 42 ALI ESBATI (V):
          </note>
          <note>
            Herr talman! Det är en intressant och motsägelsefull argumentation
            som förs. Å ena sidan sägs det av företrädare för Moderaterna
            och regeringen att bemanningsföretag är ett sätt att få in ungdomar
            och invandrare på arbetsmarknaden. Ett svar på strukturell diskriminering,
            skulle man kanske kunna kalla det. Jag kan i och för sig komma
            på en del bättre sätt att göra det på. I alla fall är det någonting
            som står i ganska tydlig motsättning till att å andra sidan säga
            att bemanningsföretag är till för att bemöta toppar och behovet
            av specialiserad arbetskraft vid speciella tillfällen. Det är
            två olika ingångar, och bägge har problem.
          </note>
          <note>
            När det sägs att bemanningsföretag är ett sätt att bemöta toppar
            och ta in specialiserad arbetskraft är det uppenbart att det inte
            stämmer, vilket vi pekar på. Det är inte en arbetstopp när man
            har jobbat i många år på ett och samma ställe. Det är inte ett
            sätt att bemöta en arbetstopp om man säger upp fast anställd personal
            och anlitar andra som tar över deras uppgifter. Det är någonting
            helt annat. Det är ett sätt att kringgå de regler och upparbetade
            rättigheter som finns på arbetsmarknaden med nuvarande lagstiftning.
            Detta har uppenbarligen regeringen väldigt lite att säga om, förutom
            allmänna påståenden om att man naturligtvis ska följa reglerna.
            På den punkten hade ingen förväntat sig någon annan åsikt.
          </note>
          <note>
            Vad är regeringens svar och budskap till de anställda som nu
            ser sina jobb gå till bemanningsanställda? Från ministern hörde
            vi svaret globaliseringen tuffar på. Det är budskapet. Det är
            nästan ett bättre svar än det som Per Ahlmark påstås ha sagt till
            Volvoarbetarna: Lycka till!
          </note>
          <note type="speaker">
            Anf. 43 JENNY PETERSSON (M):
          </note>
          <note>
            Herr talman! Jag tycker att Jonas Sjöstedt borde studera de senaste
            mätningarna när det gäller sysselsättningsgrad och arbetslöshet
            och koppla det till att det har varit lågkonjunktur. Sedan kan
            han kolla hur det var 2006, då det var högkonjunktur. Det har
            ändå vuxit fram 200 000 nya jobb trots att vi har gått igenom
            en finanskris.
          </note>
          <note>
            Jonas Sjöstedts argumentation håller inte riktigt. Moderaterna
            och Alliansen brukar oftast anklagas för att vi med jobbskatteavdraget
            gynnar dem med arbete och dem med höga inkomster, men vi vet att
            jobbskatteavdraget inte är utformat så. I denna debatt hävdar
            Jonas Sjöstedt att Alliansen och regeringen missgynnar också dem
            med jobb – de som har jobb inom bemanningsföretag. Oavsett om
            det gäller dem som har jobb eller inte är det fel på Alliansens
            och regeringens politik. Argumentationen håller inte samman.
          </note>
          <note>
            Som jag nämnde i mitt förta anförande är det många unga som får
            sitt första extrajobb vid sidan av studierna genom en anställning
            i bemanningsföretag. Man hyrs så att säga ut till en kund, ett
            företag. Det kan vara lagerjobb eller fastighetsservice. Med detta
            blir bemanningsföretaget en arbetsmarknadserfarenhet och en referens
            som fungerar som en väg in på arbetsmarknaden.
          </note>
          <note>
            Ali Esbati, det är också viktigt att säga att det finns bemanningsföretag
            med till exempel läkare, som utnyttjas av vårdcentraler som har
            svårt att få tag på läkare. Det finns de som får hjälp till nytt
            jobb när de blir arbetslösa mitt i livet. För seniorer som vägrar
            sluta arbeta har också bemanningsföretagen en roll.
          </note>
          <note type="speaker">
            Anf. 44 Arbetsmarknadsminister ELISABETH SVANTESSON (M):
          </note>
          <note>
            Herr talman! Vad ska jag säga till dem som väntar på ett sms?
            Rösta för allt i världen inte på Vänsterpartiet i valet 2014!
            Den som röstar på Vänsterpartiet, som vill beskatta företagande
            och kostnaden att anställa, kommer inte att få se fler jobb på
            svensk arbetsmarknad.
          </note>
          <note>
            Det är ingen slump att det är över 200 000 fler som har ett jobb
            att gå till i dag jämfört med 2006. Det är ingen slump, utan det
            beror på en reformpolitik för fler jobb.
          </note>
          <note>
            Låt oss gå tillbaka till de bemanningsanställdas situation. När
            man lyssnar på Jonas Sjöstedt låter det som om han förutsätter
            att alla som jobbar i ett bemanningsföretag gör det helt ofrivilligt,
            att de inte trivs och att de känner sig otrygga. Sanningen är
            ju den att väldigt många i bemanningsföretag har en fast anställning.
            Annas Pepparkakor, som jag ska besöka i morgon, väljer, i stället
            för att ta in människor på visstid med tillfälliga timanställningar,
            att under perioder ha bemanningsanställda. Flera av dem och många
            andra i bemanningsbranschen har faktiskt en fast anställning.
          </note>
          <note>
            Jag kan nämna ett annat exempel, som jag vet att jag nämnde när
            Jonas Sjöstedt och jag senast möttes i debatt om detta, nämligen
            Anki, som nu går i pension och gärna vill ta extrauppdrag. Hon
            har lång erfarenhet i kommunal sektor och vill jobba extra i ett
            bemanningsföretag nu när hon lämnar sitt jobb.
          </note>
          <note>
            Detta är goda exempel på hur bemanningsbranschen kan fungera.
            Sedan finns i alla branscher olika typer av anställningsformer,
            och man kan alltid diskutera moralen i olika företags beteende.
            Jag vet inte om Jonas Sjöstedt vill förbjuda Volvo att flytta
            en del av sin tillverkning från Umeå. Var ska politiker gå in
            och bestämma över hur företag bemannar eller organiserar sig?
            Låt mig dock vara tydlig: Det är aldrig okej att kringgå LAS på
            ett otillbörligt sätt.
          </note>
          <note>
            Jag vet att tidningen Arbetet alldeles nyss rapporterade att
            just de bemanningsnämnder som kom till i avtalsrörelsen 2010 inte
            har avgjort ett enda fall. De har varit i princip sysslolösa.
          </note>
          <note>
            Jag vill veta mer. Jonas Sjöstedt vet allt. Han vet att han vill
            förbjuda bemanningsföretag. Jag vill veta mer och få en kartläggning
            av hur det ser ut. Jag tror att det är viktigt att göra det innan
            man som Jonas Sjöstedt tar varje medialt tillfälle i akt att skälla
            och ropa på mer regleringar och förbud. Det är inte speciellt
            konstruktivt.
          </note>
          <note>
            Det som är konstruktivt är att vi fortsätter att ha en politik
            där jobben faktiskt växer till och blir fler. En del jobb kommer
            att växa till i bemanningsbranschen, men många jobb kommer att
            växa till på helt andra sätt, till exempel genom RUT eller restaurangmomsen.
            Jobb växer faktiskt till genom dessa reformer, och många unga
            får sitt första jobb.
          </note>
          <note>
            För mig är bemanningsbranschen en av många viktiga delar på svensk
            arbetsmarknad, men självklart ska det vara sjysta villkor här
            precis som i övriga delar av svensk arbetsmarknad.
          </note>
          <note type="speaker">
            Anf. 45 JONAS SJÖSTEDT (V):
          </note>
          <note>
            Herr talman! När jag stod på parkeringen i Jordbro häromveckan
            och pratade med dem som riskerar att få sparken för att man tar
            in personal från ett bemanningsföretag var det en sak som brände
            sig fast i minnet mer än annat. Det var en man hade jobbat där
            i många år. Han sade: Jag har en familj där hemma. Jag behöver
            kunna planera mitt liv. Jag behöver kunna betala min hyra. Jag
            vill veta om jag kommer tillbaka till samma arbetsplats i morgon.
            Jag vill känna mina arbetskamrater. Det var hans verklighet.
          </note>
          <note>
            Det här handlar om människor som har jobbat åt ett företag länge
            och nu får sparken för att man tar in bemanning. Ministern säger
            ingenting om det. Hon undviker att säga att det är dåligt att
            göra så, och det är ett tyst samtycke till att man gör som DHL.
            Jag tycker att ministern kan höja rösten för Muhammeds skull,
            för Mikaels skull, för Jessicas skull och för alla andra som jobbar
            på lagret i Jordbro. Annars är risken att vi får se fler sådana
            här exempel.
          </note>
          <note>
            Vi vill ha arbetstagare som är trygga, som har inflytande och
            som kan ta ansvar. Vi vill gynna seriösa arbetsgivare som behandlar
            de anställda väl. De ska vara vinnare på svensk arbetsmarknad.
            I dag är det faktiskt tvärtom med er politik.
          </note>
          <note>
            Ni talar om 200 000 fler jobb. Räknar man som ni kommer Spanien
            alltid att ha lyckats bättre med jobben än Sverige, för där är
            det fler som jobbar. Den andel av befolkningen som har ett arbete
            har ju minskat! Arbetslösheten har faktiskt ökat i Sverige.
          </note>
          <note>
            Jag skulle vilja komma tillbaka till grundfrågan. Om ni nu gör
            en läpparnas bekännelse till fackliga rättigheter och ordning
            och reda på arbetsmarknaden, är då inte det minsta man kan begära
            att man inte ska få säga upp fast anställda för att ta in bemanning
            i stället? Kan man inte säga att man inte vill ha en arbetsmarknad
            där det får gå till på det sättet?
          </note>
          <note type="speaker">
            Anf. 46 Arbetsmarknadsminister ELISABETH SVANTESSON (M):
          </note>
          <note>
            Herr talman! Det är väldigt tydligt att vi har två alternativ.
            Det ena är alliansregeringen, som ser både framtidens hot och
            framtidens utmaningar och är villig att lösa problem.
          </note>
          <note>
            Jag kan inte nog betona att det är viktigt med sjysta villkor
            på svensk arbetsmarknad, men jag kan också vara väldigt tydlig
            med att det inte är vare sig Jonas Sjöstedt eller jag som kommer
            att bestämma exakt hur arbetet ska fördelas. Men det ska gå sjyst
            till, och vi har lagen om anställningsskydd, som också säger att
            vi inte får ha otillbörliga uppsägningar.
          </note>
          <note>
            För mig är det allra viktigaste att jobben växer till. Ja, Jonas
            Sjöstedt, även på 1990-talet växte den svenska befolkningen ganska
            ordentligt, men vi tappade över 500 000 sysselsatta.
          </note>
          <note>
            Den här krisen har alliansregeringen skött på ett bra sätt. Jag
            kommer aldrig att vara nöjd med en arbetslöshet som den vi ser
            i dag. Det är därför vi fortsätter att jobba med människor som
            står längre ifrån arbetsmarknaden och som tidigare gömdes och
            glömdes av den socialdemokratiska regeringen, som ni faktiskt
            gav stöd till. Många kvinnor förtidspensionerades bort.
          </note>
          <note>
            I den här frågan är jag inte lika tvärsäker. Jag vill veta hur
            situationen ser ut. Jag vill ha en kartläggning.
          </note>
          <note>
            Något jag dock är tvärsäker på är att bemanningsföretagen fyller
            en viktig funktion på svensk arbetsmarknad. Där arbetar nu 1,4
            procent av de sysselsatta. Ska vi hänga med och inte backa tillbaka
            framtiden får vi acceptera detta. Däremot ska vi så klart ha sjysta
            villkor på hela den svenska arbetsmarknaden. Det vill jag vara
            väldigt tydlig med.
          </note>
          <note>
            Överläggningen var härmed avslutad.
          </note>
          <note>
            6 § Svar på interpellation 2013/14:136 om bättre matchning på
            arbetsmarknaden
          </note>
          <note type="speaker">
            Anf. 47 Arbetsmarknadsminister ELISABETH SVANTESSON (M):
          </note>
          <note>
            Herr talman! Bo Bernhardsson har frågat mig vilka åtgärder jag
            avser att vidta för att förbättra matchningen på arbetsmarknaden
            för att hjälpa företag att hitta rätt personal.
          </note>
          <note>
            Regeringen har sedan den tillträdde 2006 genomfört omfattande
            åtgärder för att minska jämviktsarbetslösheten och förbättra matchningen.
            Viktiga reformer har bland annat varit införande av jobbskatteavdrag
            samt åtgärder för att stimulera efterfrågan för grupper med svag
            förankring på arbetsmarknaden, till exempel genom nystartsjobb.
            Regeringen har också reformerat arbetsmarknads- och utbildningspolitiken.
            Jag kan också konstatera att sysselsättningen har ökat med 200
            000 personer och att utanförskapet har minskat med ungefär lika
            mycket sedan 2006.
          </note>
          <note>
            För att ytterligare öka sysselsättningen måste vi ha en god matchning
            till de lediga jobben. Arbetsförmedlingen fyller en central funktion,
            och det är viktigt att myndigheten på bästa sätt bidrar till att
            förbättra arbetsmarknadens funktionssätt, bland annat genom en
            förbättrad matchning. Den svenska arbetsmarknaden förändras kontinuerligt,
            och flera reformer har genomförts. Därför är det rimligt att vi
            nu tittar på om det finns behov av förändring på en av våra viktigaste
            myndigheter. Regeringen har därför i budgetpropositionen för 2014
            aviserat en bred översyn av Arbetsförmedlingen.
          </note>
          <note type="speaker">
            Anf. 48 BO BERNHARDSSON (S):
          </note>
          <note>
            Herr talman! Jag ska börja med att tacka Elisabeth Svantesson
            för svaret. Men jag måste konstatera att det är en missuppfattning
            av ämnet. Problemet är att svenska företag och den offentliga
            sektorn, kommunerna och landstingen, inte kan få rätt arbetskraft
            eftersom arbetskraften saknar rätt kompetens. Om man inte får
            tag i ingenjörer, sjuksköterskor eller plåtslagare kan inte svaret
            vara jobbskatteavdrag.
          </note>
          <note>
            Matchningsproblemet måste lösas med en aktiv arbetsmarknadspolitik,
            med en hög kvalitet på arbetsmarknadsinsatserna, med förstärkningar
            i det reguljära utbildningssystemet och med arbetsmarknadsutbildning.
            Det är så det löses. Det här är ett icke-svar. Svaret på den fråga
            som är ställd kan inte vara jobbskatteavdrag. Det är klart att
            man kan välja att svara jobbskatteavdrag på alla frågor som ställs,
            men det är inte särskilt konstruktivt, tycker jag.
          </note>
          <note>
            Men, okej, jag har fått ett svar. Låt mig diskutera svaret jag
            har fått. I Riksbankens penningpolitiska rapporter sysslar man
            bland annat med jämviktsarbetslösheten. Gång på gång i de rapporterna
            påpekar man att det är problem på den svenska arbetsmarknaden
            när det gäller matchningen. Varför gör Riksbanken det? Jo, det
            gör Riksbanken därför att det finns ett pris att betala om man
            missköter arbetsmarknadspolitiken. Då kommer nämligen Riksbanken,
            när vi någon gång i framtiden får en högkonjunktur och ordentlig
            fart i ekonomin, vilket vi hoppas ska inträffa, att behöva höja
            räntan mycket tidigare än man skulle ha behövt göra om arbetsmarknadspolitiken
            hade skötts som den skulle. Det finns ett pris att betala för
            att inte göra det.
          </note>
          <note>
            Svaret på frågan, Elisabeth Svantesson, kan inte vara jobbskatteavdrag.
            Det är utbildningsinsatser. Det är hög kvalitet på arbetsmarknadspolitiken.
            Det är den typen av riktade insatser som måste till. Och det är
            ingen lösning, om man ska ha plåtslagare eller sjuksköterskor,
            att efterfrågan på grupper med svag förankring på arbetsmarknaden
            stärks, vilket också är en del av svaret. Det är väl jättebra,
            men det är inte svaret på frågan.
          </note>
          <note>
            Jag måste konstatera att den svenska arbetsmarknadspolitiken
            i själva verket är nedlagd. Den aktiva arbetsmarknadspolitiken
            är nedlagd, och den är ersatt av en lönesänkningspolitik och en
            jobbskatteavdragspolitik, som är tänkt att lösa i stort sett alla
            problem. Men arbetslinjen – det begreppet har tagits över av högeralliansen
            – finns egentligen inte längre, för arbetslinjen förutsätter en
            aktiv arbetsmarknadspolitik.
          </note>
          <note>
            Sedan finns det en del i svaret som jag kanske inte hinner fullfölja
            nu. Den handlar om hur regeringen använder statistiken när man
            konstaterar att vi har fått fler sysselsatta. Ja, det är väl sant,
            men vi har också fått en mycket större befolkning och ett mycket
            större behov av arbete. Och om jag konstaterar att det är fler
            som är sysselsatta i Kina än i Sverige säger det ingenting om
            att arbetsmarknaden i Kina skulle vara bättre. Samtidigt som vi
            har fått en viss ökning av de sysselsatta har vi fått en ännu
            större ökning av arbetslösheten – eller hur?
          </note>
          <note type="speaker">
            Anf. 49 HILLEVI LARSSON (S):
          </note>
          <note>
            Herr talman! Vad den här interpellationen handlar om är att vi
            inte bara har en hög arbetslöshet i Sverige, utan vi har också
            matchningsproblem. Det innebär att arbetsgivarna inte hittar rätt
            personal när de söker folk. Var femte rekrytering misslyckas i
            dag. Det innebär att var femte gång som arbetsgivarna söker folk
            hittar de inte personal med rätt kompetens. Det är en ganska hög
            siffra, speciellt i förhållande till den höga arbetslösheten.
          </note>
          <note>
            Det här visar att problemet med arbetslösheten inte bara löses
            genom att skapa nya jobb eller skapa förutsättningar för nya jobb
            utan även genom att stärka de arbetslösa så att de kan ta de jobb
            som redan i dag finns.
          </note>
          <note>
            Det här är självklart ett problem för de arbetslösa som inte
            får jobb och som fortsätter att vara arbetslösa. Men det är också
            ett problem för arbetsgivarna, som inte hittar den personal de
            söker. Det kan i framtiden dessutom riskera investeringar. Tidigare
            har ju arbetsgivarna sagt att det viktigaste egentligen är att
            hitta rätt utbildad personal. När de då mer och mer märker att
            det inte är möjligt kan vi till och med förlora investeringar
            till andra länder. Detta är alltså en otroligt viktig framtidsfråga.
          </note>
          <note>
            Samtidigt kan man se att regeringens insatser för att stärka
            kompetensen hos de arbetslösa är väldigt begränsade. Vi kan se
            att Arbetsförmedlingen har skickat tillbaka 20 miljarder kronor
            de senaste fem åren, pengar som man inte har kunnat använda för
            att regelverket är så fyrkantigt och stelt. Det är pengar som
            man i stället borde använda till utbildning för de arbetslösa.
          </note>
          <note>
            Inte ens de arbetslösa som saknar grundskolekompetens eller gymnasiekompetens
            kan Arbetsförmedlingen hjälpa. Samtidigt kan vi se att det är
            de grupperna som drabbas mest av arbetslöshet. Det är där arbetslösheten
            är högst. Många vill inget hellre än att få en utbildning, för
            det kan öka chansen att få jobb.
          </note>
          <note>
            Här borde man självklart ändra regelverket för Arbetsförmedlingen
            och göra det mer flexibelt. Det handlar helt enkelt om att se
            till att varje arbetslös får den hjälp som den personen behöver.
            Det innebär i många fall utbildning.
          </note>
          <note>
            I dag har det lagts väldigt mycket krav på den enskilde. Man
            ska söka jobb efter jobb, hur många jobb som helst. Det tar mycket
            tid för den arbetslöse, och det är mycket administration kring
            detta. Men det leder inte till jobb om man inte har den kompetens
            som efterfrågas. Har man inte den kompetensen fortsätter arbetslösheten.
            Därför borde det läggas mycket mer krut på att hjälpa arbetslösa
            och mindre krut på administration.
          </note>
          <note>
            Ett annat stort problem är att vi har ett historiskt högt söktryck
            på våra högskolor och universitet. Det är extremt många som söker.
            vi har hög arbetslöshet, inte minst bland ungdomar. Vi har dessutom
            stora ungdomskullar. Vi har alltså väldigt många ungdomar. Men
            i det läget har man skurit ned på högskoleutbildning, trots att
            det är en viktig nyckel för att minska arbetslösheten men även
            för att klara de rekryteringsbehov som finns.
          </note>
          <note>
            Det är nu arbetskraftsbrist, och inte ens när det gäller de utbildningar
            där det är arbetskraftsefterfrågan har man kunnat utöka. Det beror
            på nedskärningarna. Det gäller till exempel sjuksköterskor, psykologer,
            jurister, civilingenjörer, tandläkare, specialistsjuksköterskor
            och förskollärare. Det är bara några områden där arbetsgivarna
            behöver folk. Men man kan inte utbilda. Jag hoppas på en aktiv
            arbetsmarknads- och utbildningspolitik.
          </note>
          <note type="speaker">
            Anf. 50 HANIF BALI (M):
          </note>
          <note>
            Herr talman! Jag vill bemöta lite felaktigheter som har uppkommit
            i den här debatten. Det pratas om absoluta tal. Vi ska inte använda
            absoluta tal, utan vi ska använda relativa tal. Vi ska nämligen
            prata om sysselsättningsgrad och inte sysselsättning.
          </note>
          <note>
            Man kan titta på sysselsättningsgraden. När det gäller dem mellan
            16 och 64 år var den 2006, den här månaden, 74,7 procent. I dag,
            2013, är den 75,4 procent. Det är en högre andel av befolkningen
            som är i sysselsättning.
          </note>
          <note>
            Vad hände med det? Nej, det räknas tydligen inte, utan ni har
            hängt upp er på den här lilla grejen. Vi förklarar för er åter
            och åter igen, men det går inte in. Det är ingen fara. Återigen
            kommer det här med att jobben kommer automatiskt om befolkningen
            ökar – eller hur? Vår befolkning ökade under 90-talskrisen med
            225 000 personer. Antalet jobb minskade med 500 000. Vad hände?
            Det skulle ju öka automatiskt. Jobben blir till när någon kliver
            över gränsen till Sverige. Det stämmer inte.
          </note>
          <note>
            Vi har gått igenom en kris, och vi har lyckats skapa jobb mitt
            i krisen. Gå och säg till era europeiska kolleger att jobben kommer
            automatiskt när befolkningen ökar. Jag tror inte att de skulle
            hålla med.
          </note>
          <note>
            Sedan pratas det om utbildningsinsatser på arbetsförmedlingar
            – mer Amspolitik, helt enkelt. Vi provade dem under 90-talet.
            IFAU har sågat dem jäms med fotknölarna. De mest dyra och ineffektiva
            åtgärderna som kan vidtas är att ha massiva utbildningssatsningar
            utanför det reguljära utbildningsväsendet. Det ger minst bang
            for the buck.
          </note>
          <note>
            Vad går Socialdemokraterna till val på? De vill göra om det.
            Definitionen på vansinne är väl att man gör samma sak om och om
            igen och förväntar sig ett annorlunda resultat. Det är precis
            vad man ser här.
          </note>
          <note>
            Det pratas om att vi skär ned på utbildningsinsatserna – som
            om inte ett av världens mest utbyggda reguljära skolväsen finns.
            Men det finns. Man pratar om att vi har minskat på antalet högskoleplatser.
            Andelen ungdomar som påbörjar en högskoleutbildning är högre än
            någonsin. Trots det ska det vara fråga om nedskärning.
          </note>
          <note>
            Det finns väl saker vi gör fel som ni kan kritisera oss för,
            men ni behöver inte hitta på saker att kritisera oss för. Lite
            ordning och reda i diskussionen!
          </note>
          <note type="speaker">
            Anf. 51 Arbetsmarknadsminister ELISABETH SVANTESSON (M):
          </note>
          <note>
            Herr talman! Jag instämmer i mycket av det som Hanif Bali just
            sade om utvecklingen på svensk arbetsmarknad, siffror och utbildningssystem.
          </note>
          <note>
            Jag vill komma tillbaka till frågan om vad matchning handlar
            om. Varför talar vi om jobbskatteavdrag i en debatt om matchning?
            Jo, matchning i ett vidare begrepp handlar också om hur vi utformar
            skattesystem och transfereringssystem.
          </note>
          <note>
            Det vi gjorde efter valet 2006 var enormt viktigt för att öka
            arbetsutbudet. En del av arbetet handlar om att göra det lönsamt
            att jobba. Det handlar om att underlätta anställning. Därför är
            också en skattesänkning för låg- och medelinkomsttagare viktig.
            Men självklart handlar matchning om mycket mer än så. Matchning
            handlar om utbildning i bristyrken. Det är just därför som vi
            har ökat utbildningsinsatserna för till exempel sjuksköterskor
            och ingenjörer. Där finns bristyrken.
          </note>
          <note>
            Däremot tror jag inte att utbildning är lösningen på allt som
            rör matchningsproblemen. Utbildning är lösningen för en del problem.
            Framför allt handlar det om en skillnad i synsätt mellan Socialdemokraterna
            och oss i regeringen på att motivera människor att plugga vidare,
            att motivera unga att plocka upp sina gymnasiestudier eller att
            gå vidare till en högre utbildning där så är möjligt.
          </note>
          <note>
            Socialdemokraterna vill ha ett tvångskontrakt mellan unga och
            staten. Jag tror inte att det skulle fungera så väl.
          </note>
          <note>
            Utbildningsinsatser är viktiga. Problemet för Socialdemokraterna
            är att de är den enda lösningen. När Ylva Johansson i går i budgetdebatten
            undrade, och i tidigare debatter undrat, vad målet i politiken
            är har hon sagt att det är 1) utbildning, 2) utbildning och 3)
            utbildning. Utbildning är en viktig del, men om man inte ser att
            matchning handlar om så mycket mer än så tror jag att det blir
            en utmaning för oss att få matchningen att fungera.
          </note>
          <note>
            Låt oss komma ihåg att vi har gått igenom en kris. Jag vet att
            Socialdemokraterna inte så gärna vill prata om den, men vi måste
            se vad den har lett till. En del personer som hade svårt att etablera
            sig på arbetsmarknaden under krisen har haft ännu svårare upplevelser.
            Konkurrensen om jobben har blivit tuffare. Dessutom är sammansättningen
            av de personer som i dag befinner sig i arbetslöshet inte densamma
            som tidigare.
          </note>
          <note>
            Människor som tidigare gömdes och glömdes i statistik, till exempel
            förtidspensionerades bort alldeles för tidigt, finns i dag i arbetskraften.
            De rustas och matchas för att kunna ta jobb. Det är enormt viktigt.
            Utbildning är en del av insatserna, men det är inte alltid fråga
            om arbetsmarknadsutbildning. Det handlar också om det reguljära
            utbildningssystemet. Det är därför vi inför nästa års budget gör
            det lättare för äldre att erhålla bidrag och lån från CSN så att
            de kan omskola sig mitt i livet.
          </note>
          <note>
            Matchningsproblemen är otroligt viktiga att diskutera. Därför
            är interpellationen bra. Grunden är även i fortsättningen att
            det måste bli fler jobb för att också den som i dag inte har ett
            jobb att gå till ska ha ett jobb att gå till. Då finns politik
            på båda våra sidor. Det finns en politik som endast pratar om
            att bara det blir mer utbildning kommer jobben att växa till.
            Så funkar det inte. Jobben växer till i en miljö där vi gör det
            lönsamt att jobba, där vi sänker skatter och kostnader för företag,
            inte där vi beskattar företag ännu hårdare.
          </note>
          <note>
            Lösningen framöver, att fler ska ha ett jobb att gå till, ligger
            i att jobben blir fler och att de som i dag står längst bort från
            arbetsmarknaden också får det stöd och den hjälp de behöver för
            att komma tillbaka, att de kan ta de jobb som växer till.
          </note>
          <note type="speaker">
            Anf. 52 BO BERNHARDSSON (S):
          </note>
          <note>
            Herr talman! Jag vidhåller att jobbskatteavdraget har nära nog
            ingen effekt alls när det gäller att lösa matchningsproblemen.
            Det värsta är att det är en ohyggligt dyr och ineffektiv åtgärd
            även på de områden där det möjligen har en effekt, det vill säga
            öka arbetskraftsutbudet och möjligen skapa ett och annat jobb.
          </note>
          <note>
            Kostnaden för något är vad man får avstå från för att få det.
            Frågan är vad jobbskatteavdraget kostar i form av andra jobb som
            inte blir av eller som försvinner i skolan eller vården, där det
            behövs fler anställda. Det är alternativet. Vi kan konstatera
            att till exempel sänkningen av restaurangmomsen innebär att varje
            nytt jobb i restaurangbranschen kostar kanske tio jobb i sjukvården.
            Det är oerhört dyra och ineffektiva åtgärder som regeringen har
            satt i sjön.
          </note>
          <note>
            Elisabeth Svantesson talade om att sänka kostnader för företagen.
            Jag har hört Anders Borg och Fredrik Reinfeldt till leda i kammaren
            säga att vi måste göra det billigare att anställa. Lönesänkningspolitiken
            är den stora uppgiften som den borgerliga regeringen har sett
            framför sig.
          </note>
          <note>
            Om vi hade följt den idén under 1900-talet hade Sverige stått
            kvar och stampat i fattigsamhället. Hela grunden för utveckling
            är ökad produktivitet och ökad kompetens som gör att företagen
            kan bära ökade kostnader och en större offentlig sektor. Det är
            utveckling. Man måste satsa på produktivitet och att öka kompetensen.
          </note>
          <note>
            Den här regeringen har som bärande idé att vi ska göra det billigare
            att anställa. Det är att backa in i framtiden. I stället för att
            utveckla Sverige ska vi avveckla Sverige.
          </note>
          <note>
            Sedan finns en annan sak jag måste få chansen att kommentera,
            nämligen påståendet att det finns 200 000 färre i utanförskap.
            Jag påstår att det är precis tvärtom. Vi håller på att få fler
            i utanförskap. Utanförskap är inte en bra sjukförsäkring. Utanförskap
            är inte att vara sjuk och ha en bra sjukförsäkring, eller att
            vara arbetslös och ha en bra a-kassa. Det är välfärdssamhället.
          </note>
          <note>
            När borgerligheten började beskriva utanförskapet för ungefär
            tio år sedan räknade man in alla som var sjuka, även de som var
            sjuka bara några veckor, och gjorde så kallade helårsekvivalenter.
            Man sade att det var ett utanförskap. Det är inte utanförskap.
          </note>
          <note>
            Utanförskap är när man tappar fotfästet ekonomiskt och socialt,
            inte att ha en bra sjukförsäkring.
          </note>
          <note>
            Var de 200 000 kommer från begriper jag inte, men man räknar
            väl som man gjorde för tio år sedan. Då räknade man in alla som
            gjorde militärtjänsten i den allmänna värnplikten – jo, jag vet,
            jag var med då – och man räknade in studerande, sjuka och arbetslösa
            med a-kassa. Det var utanförskap. Det är inte utanförskap.
          </note>
          <note>
            Utanförskap är människor som inte kan ta semester för att de
            inte har ett jobb eller inte har råd att ta semester. Utanförskap
            är att inte ha råd att fira en anständig jul.
          </note>
          <note>
            Som en följd av den politik som regeringen har genomfört genom
            att rusta ned de sociala trygghetssystemen påstår jag att man
            ska börja räkna där. Nu ökar det riktiga utanförskapet. Det är
            ett av de stora falsarierna i den politiska debatten att beskriva
            uttag från en bra a-kassa eller en bra sjukförsäkring i välfärdsstaten
            som utanförskap. Det är inget utanförskap.
          </note>
          <note>
            Utanförskap är att tappa fotfästet i tillvaron. Det har ni sett
            till att fler gör nu.
          </note>
          <note type="speaker">
            Anf. 53 HILLEVI LARSSON (S):
          </note>
          <note>
            Herr talman! Våra nordiska grannländer satsar nu mer på högskoleutbildning
            och har högt ställda mål för hur många unga som ska få högskoleutbildning.
            Sverige backar i stället och minskar antalet utbildningsplatser.
            Det innebär att ungdomar som söker nekas utbildningsplats. Många
            av dem är kvalificerade. Det är ett väldigt högt söktryck dels
            på grund av hög arbetslöshet, dels på grund av stora ungdomskullar.
            De nekas alltså plats.
          </note>
          <note>
            Vad erbjuder regeringen i stället? Inte speciellt mycket. Vi
            kan se hur fas 3 växer. Trots att riksdagen har sagt att vi ska
            stoppa anvisningarna till fas 3 fortsätter de. Det leder inte
            till jobb; det är få som går vidare till jobb från fas 3. Vi kan
            se att jobbcoachning fortsätter trots att det inte heller leder
            till jobb.
          </note>
          <note>
            Det som verkligen skulle behövas är att man satsar på det som
            arbetsgivarna efterfrågar, och det är i många fall utbildning.
            Vi kan se att ungdomarna inte kan läsa på högskola trots att många
            av dem skulle få jobb direkt efter examen med tanke på den brist
            på arbetskraft som finns på arbetsmarknaden, samtidigt som vi
            har hög arbetslöshet. Det som kallas Amsåtgärder är utbildningar
            som skulle kunna ge jobb om de sökande fick gå dem.
          </note>
          <note>
            Vi socialdemokrater genomförde tidigare Kunskapslyftet, som ledde
            till att arbetslösheten halverades. Det handlade om att människor
            skulle kunna komplettera sin utbildning och få gymnasiekompetens.
            Det ledde till att många fick senare ett jobb. Men det här satsar
            regeringen inte på, utan man har skurit ned på komvux.
          </note>
          <note>
            Frågan är: Vad gör regeringen? Vad kan man erbjuda arbetsgivarna
            som söker arbetskraft, och vad kan man erbjuda de arbetslösa?
            Inte mycket, tyvärr. Jag hoppas på förändring.
          </note>
          <note type="speaker">
            Anf. 54 HANIF BALI (M):
          </note>
          <note>
            Herr talman! Äntligen föll pusselbiten på plats. Nu får vi höra
            från Socialdemokraterna det som vi undrade – hur de skulle se
            till att få Europas lägsta arbetslöshet. Här kom det: Nu slutar
            man definiera bidragsberoende som utanförskap. Man börjar med
            omskrivningar. Det handlar om välfärd i stället. Att människor
            lever på bidrag är inte så himla dåligt.
          </note>
          <note>
            Faktum är att andelen bidragsförsörjda i det här landet i helårsekvivalenter
            har minskat från 19 procent av vår befolkning till 14 procent
            av vår befolkning. Det är en kraftig minskning av antalet bidragsförsörjda.
          </note>
          <note>
            Det är nog bara i en socialdemokratisk logik som jobbskatteavdraget
            är en kostnad. Man kan få massor av fler jobb om vi inte hade
            haft jobbskatteavdraget, tycker de, som om jobbskatteavdraget
            inte hade en rättviseeffekt, nämligen att människor som jobbar
            och sliter ska ha mer kvar i plånboken. Det finns en rättvisa
            i det.
          </note>
          <note>
            Om jobbskatteavdraget är en kostnad, om avsaknaden av skatteintäkter
            är en kostnad, varför är inte skatten då 100 procent? Vi har ett
            skattetryck med skatter på runt 43 procent. Hur många jobb kostar
            inte de resterande 57 procenten? Vi måste få jättemånga jobb inom
            skolan etcetera. Varför har vi som sagt inte 100 procent i skatt?
            Logiken går inte hop.
          </note>
          <note>
            Jobbskatteavdraget är rättvist. Vi vill inte tillbaka till det
            samhälle där en arbetslös advokat kunde plocka ut mer pengar,
            ur det allmänna, än en heltidsarbetande undersköterska. Vi vill
            inte ha det samhället. Det är orättvist. Människor som går till
            jobbet och sliter häcken av sig får mindre än de som inte gör
            det. Det är en rättvisefråga. Den rättvisan försöker ni underminera.
            Men ni går till val på jobbskatteavdraget. Förklara det!
          </note>
          <note type="speaker">
            Anf. 55 PETER PERSSON (S):
          </note>
          <note>
            Herr talman! Efter denna utflykt till Moderata ungdomsförbundets
            veckokurs någonstans i Sverige tänkte jag prata om vad det egentligen
            handlar om. Den här frågan handlar om två saker. Är arbete en
            social rättighet, eller ska det finnas en arbetsmarknad där vi
            förväntas tävla mot varandra och där en del ramlar och andra klarar
            sig? Du ska klara dig själv; det ska inte finnas något samhälle.
            Det är i grunden vad det handlar om.
          </note>
          <note>
            För socialdemokratin har arbete som en social rättighet alltid
            varit en ledstjärna i politiken. Därför har andra politikområden
            anpassats efter det. Ty en arbetsmarknadspolitik ensidigt räcker
            inte. Det handlar om en näringspolitik som driver investeringar
            och gör att företagen utvecklas. Det handlar om en utbildningspolitik
            men också om en arbetsmarknadspolitik med element som en stark
            omställningsförsäkring, en a-kassa – den är helt central och grundläggande
            i en modern arbetsmarknadspolitik – och starka inslag av utbildning.
          </note>
          <note>
            När jag ser på arbetsmarknadssituationen i mitt län, Jönköping
            län, i oktober innevarande år och refererar bara ett år tillbaka
            ser jag en dramatisk utveckling när det gäller långtidsarbetslösheten.
            Vi har i dag 14 372 människor i Jönköpings län öppet arbetslösa
            eller sökande i ett program. Jag kan bara nämna att gruppen människor
            som varit arbetslösa i mer än 24 månader har ökat med 17,6 procent
            och uppgår i dag till 2 500. De som har varit arbetslösa i mer
            än 12 månader uppgår i dag till drygt 5 000, en ökning med 25
            procent. Ju längre du har varit utanför arbetsmarknaden, desto
            längre blir din arbetslöshet och din sociala situation naturligtvis
            än mer besvärlig. Samtidigt har vi 154 platser i arbetsmarknadsutbildning,
            154! Det är alltså en minskning från de extremt blygsamma 167
            till 154.
          </note>
          <note>
            Jag vill påstå att de här siffrorna, de här regionala exemplen
            från ett län i landet där vi skulle ha kunnat resa vidare till
            andra län, verkligen förtydligar den moderatledda regeringens
            enorma misslyckande med det man satte sig för att göra, nämligen
            att klara jobben. Man har haft, precis som Bo Bernhardsson påpekar,
            bara en linje, en motor: jobbskatteavdrag, jobbskatteavdrag, jobbskatteavdrag.
            Därför går vårt land in mot ett nytt år med en högre arbetslöshet,
            och vi lånar till skattesänkningar.
          </note>
          <note>
            Detta förtydligar det dubbla misslyckande som Moderaterna står
            för.
          </note>
          <note type="speaker">
            Anf. 56 ANDERS KARLSSON (S):
          </note>
          <note>
            Herr talman! Den här debatten tenderar att handla om någonting
            annat än om den fråga som ställts, som så ofta i interpellationsdebatter.
            Bo Bernhardsson frågar vilka saker regeringen avser att göra för
            att förbättra matchningen på arbetsmarknaden för att hjälpa företagen
            att hitta rätt personal. Vi hör en ungmoderat tala om bidragssamhället
            och veckla ut det till något slags retorisk diskussion på en Mufstämma.
            Det är inte vad det handlar om.
          </note>
          <note>
            Det handlar om 400 000 människor som inte har något jobb att
            gå till. Det är 400 000 människor som inte vill någonting annat
            än att ha ett jobb. Det är så. 60 procent av dessa 400 000 är
            enligt Arbetsförmedlingen svårplacerad arbetskraft. Med det menar
            man att de inte har tillräcklig kompetens för att över huvud taget
            kunna få ett jobb på den arbetsmarknad vi har i dag.
          </note>
          <note>
            Då läser jag i det beslut som vi fattade senast om statsbudgeten
            2014 och kan konstatera att för att lösa problemen för de 400
            000 arbetslösa, som inte vill någonting annat än att ha ett jobb,
            har man avsatt 9 miljarder – detta för att utveckla och utbilda
            dessa människor så att de ska kunna möta arbetsmarknaden. Det
            är näst intill en skymf att inte se till att omfördela pengarna
            på ett annat vis.
          </note>
          <note>
            Samtidigt sänker man skatten och ger ytterligare pengar till
            oss som är välavlönade, 12 miljarder bara i jobbskatteavdrag.
            Totalt uppgår skattesänkningarna till 150 miljarder sedan 2006.
          </note>
          <note>
            När det talas om arbetsmarknaden, antalet arbetslösa och utanförskap
            är det viktigt att vara medveten om att arbetslöshetsförsäkring
            är en försäkring och fungerar precis som alla andra försäkringar.
            Man är medlem i försäkringen och betalar avgiften. När det sägs
            att det är ett bidrag, då är man väldigt dåligt påläst. Därför
            ska villkoren vara rimliga. Detsamma gäller sjukförsäkringen.
            Dessa försäkringar är inga bidrag, och det innebär inte något
            utanförskap att vara arbetslös.
          </note>
          <note>
            Vi har alltid sett arbetslöshetsförsäkringen som ett sätt att
            ställa om från att inte ha något jobb till att komma tillbaka
            i jobb. Det har fungerat väl under väldigt många år i Sverige,
            ända till 2006 då man bytte regering.
          </note>
          <note>
            Och vad har hänt? Jo, arbetslösheten har de facto ökat från ca
            6 procent 2006 till 8 procent 2013. Det kan ingen förneka. Att
            då säga att arbetslösheten har minskat är ju inte rätt.
          </note>
          <note>
            Jag upprepar den fråga som Bo Bernhardsson ställde: Hur ska ministern
            göra för att få ned arbetslösheten och se till att det finns arbetskraft
            som näringslivet verkligen behöver?
          </note>
          <note type="speaker">
            Anf. 57 JENNY PETERSSON (M):
          </note>
          <note>
            Herr talman! Jag vill först att det ska föras till protokollet
            att jag har påpekat att det råder en väldigt låg nivå i debatten
            när man tar upp åldern på sina kolleger och gör sådana paralleller
            i debatten. Det finns så mycket annat att diskutera: sakpolitik
            och partipolitik.
          </note>
          <note>
            Nyckeln till ett Sverige som håller ihop är att fler får arbete.
            Alliansen har fört en ansvarsfull och jobbskapande politik för
            svensk ekonomi och för att få fler vägar till arbete.
          </note>
          <note>
            Med detta sagt finns det betydligt mer att göra. Frågan gäller
            just matchningen.
          </note>
          <note>
            Skolan rustar inför framtiden. Den är avgörande för att unga
            ska beredas väg in i arbetslivet. Alliansen har därför satsat
            på skolan och utbildningen. Nu genomförs det reformer för att
            stärka hela utbildningssystemet. Mer matematik för de yngre har
            införts. Det finns en ny gymnasieskola på plats. Gymnasial lärlingsutbildning
            har inrättats. När det gäller vuxenutbildning finns det yrkesvux
            och lärlingsvux.
          </note>
          <note>
            Eleverna står i centrum för dessa satsningar. Det är eleverna
            som ska rustas.
          </note>
          <note>
            Samtidigt är de som ska rusta eleverna – lärarna – viktiga. Det
            behövs skickliga lärare i Sverige. Därför har Alliansen infört
            karriärtjänster, förstelärare och lektorer som ska motivera unga
            att klara sina studier.
          </note>
          <note>
            Det har gjorts påståenden här om den svenska välfärden. Det satsas
            lika stor andel i dag på välfärden som man gjorde 2006, ca 50
            procent av bnp.
          </note>
          <note>
            Det viktigaste för välfärden är att det finns en tydlig arbetslinje
            där man tar ansvar för ekonomin. Det är avgörande för en trygg
            och gemensam välfärd med hög kvalitet i vård, skola och omsorg.
            Det är jätteviktigt.
          </note>
          <note>
            Sedan vill jag bara kommentera påståendet om långtidsarbetslösheten.
            Ja, den är en utmaning. Men jag vill att det i protokollet antecknas
            att det är få långtidsarbetslösa i Sverige jämfört med övriga
            Europa. Vi har bland den lägsta långtidsarbetslösheten. I åldrarna
            15–24 år ligger genomsnittet på ca 20 procent. I EU ligger nivån
            på 51,3 procent. Nivån är alldeles för hög i Sverige, så där finns
            det utmaningar att ta itu med.
          </note>
          <note>
            Men håll er till fakta och sanningen!
          </note>
          <note>
            När det gäller matchningen och Arbetsförmedlingen har regeringen
            genomfört många reformer. Man har börjat med ett nytt arbetssätt
            på Arbetsförmedlingen med handlingsplaner från dag ett, matchningseffektivitet
            och utveckling av arbetsgivarkontakter. Detta berör ju fler politikområden
            – som både Peter Persson och Anders Karlsson var inne på. Det
            handlar om näringspolitik, utbildning och så vidare. Därför har
            Alliansen konsekvent valt att stå upp för en politik som inte
            äventyrar den svenska ekonomin och arbetslinjen.
          </note>
          <note type="speaker">
            Anf. 58 ALI ESBATI (V):
          </note>
          <note>
            Herr talman! Jag hade inte tänkt begära ordet, men det var svårt
            att låta bli efter det att Hanif Bali under animerade former tog
            upp en del påhittade eller missvisande siffror.
          </note>
          <note>
            Det som Hanif Bali var inne på är ju att göra våld på det svenska
            språket och betydelsen av olika ord som bidragsberoende och utanförskap.
          </note>
          <note>
            Det som kommer fram om man lyssnar noga är att Hanif Bali står
            för en idé om välfärdssamhället som är fundamentalt annorlunda
            än den som vi har. Det framgår med önskvärd tydlighet av det som
            sades mitt i all retorik.
          </note>
          <note>
            Är det ett problem eller inte att människor har rätt till ett
            anständigt stöd om de hamnar i olika livssituationer som de själva
            inte har valt, till exempel arbetslöshet eller långvarig sjukdom?
          </note>
          <note>
            Vi har sett många exempel på de absurda konsekvenser som åtstramningarna
            i sjukförsäkringssystemet har haft. Ett sådant exempel kunde man
            läsa om i Aftonbladet för några år sedan. Det handlade om en lastbilschaufför
            som var nästan blind och som fick 20 timmars dialys. Enligt de
            nya reglerna ville man att han skulle gå en jobbsökarkurs. Annars
            skulle han förlora sin ersättning.
          </note>
          <note>
            Ett annat exempel är från södra Sverige. Landskrona kommun skickade
            personal från kommunen som skulle kolla vad en kvinna som hade
            ansökt om nödhjälp hade för mat i kylskåpet.
          </note>
          <note>
            Dessa personer fick alltså inget stöd från Försäkringskassan
            respektive kommunen.
          </note>
          <note>
            Men med Hanif Balis argumentation har dessa personer lämnat utanförskapet.
            Om man inte får några pengar alls har man lämnat utanförskapet,
            enligt Hanif Balis världsbild. Då är man inte längre bidragsberoende.
            Men vad är man då? Jo, då är man beroende av andras välvilja och
            godtycke, och det är bilden av hur det ska bli i en framtid där
            man minskar utanförskapet. En fattigdomslinje i stället för en
            välfärdslinje är skillnaden mellan våra synsätt.
          </note>
          <note>
            Vad har vi fått i Sverige med den här politiken? Jo, vi har fått
            den näst snabbast ökande andelen som har fattigdomsrisk i EU.
            Grekland är något sämre. Vi har fått en dramatisk ökning av behovet
            av socialbidrag, försörjningsstöd, i Sverige. I det ligger att
            50 procent av dem som får socialbidrag beräknas bara vara arbetslösa
            och egentligen skulle ha funnits i a-kassan eller andra system.
          </note>
          <note>
            Det är skillnad mellan a-kassa och försörjningsstöd, Hanif Bali.
            När man får a-kassa eller sjukförsäkring är poängen med det att
            man inte ska bli fattig, medan försörjningsstödet bygger på att
            man först har blivit fattig. Det är den stora skillnaden mellan
            våra två politiska linjer i hur vi ser på välfärden.
          </note>
          <note>
            Jag ser system som är till för att undvika fattigdom, inte som
            ett problem i välfärdsstaten utan som själva essensen i välfärdsstaten.
            Det har ni misslyckats med, samtidigt som ni har misslyckats med
            det som är kärnfrågan i den här interpellationsdebatten, nämligen
            en förbättrad matchning på arbetsmarknaden.
          </note>
          <note type="speaker">
            Anf. 59 ANDRE VICE TALMANNEN:
          </note>
          <note>
            Jag får be er uppmärksamma att Hanif Bali inte har rätt till
            replik, så att ni är medvetna om det. Jag tar det som retoriska
            frågor.
          </note>
          <note>
            Jag får också påminna om att rubriken för interpellationen är
            Bättre matchning på arbetsmarknaden . Det är förvisso ett vitt
            begrepp, men försök att hålla er till ämnet!
          </note>
          <note type="speaker">
            Anf. 60 FREDRIK MALM (FP):
          </note>
          <note>
            Herr talman! Jag hade inte heller tänkt gå upp i denna debatt
            men blev lite intresserad när jag lyssnade på den.
          </note>
          <note>
            Först och främst yrade man om Mufs veckoslutskurser. Det där
            är bara härskartekniker. Herrar Karlsson och Persson skulle möjligen
            kunna gå på någon sådan kurs – det kunde vara en nyttig tankeövning
            att få ta del av lite andra perspektiv.
          </note>
          <note>
            Herr talman! Jag tycker att det är viktigt att tillstå en sak
            när vi diskuterar de här frågorna. Det finns inget mandat för
            det alliansstyre vi har haft i Sverige i åtta år nu som är starkare
            än att förbättra jobbpolitiken, bryta bidragsberoende och skapa
            nya jobb i Sverige. Det finns inget mandat som är starkare.
          </note>
          <note>
            Det betyder att besvikelsen, misstron och bristen på förtroende
            för den förra regeringen och Socialdemokraternas arbetsmarknadspolitik
            var så närmast total att det innebar att vi fick ett stort maktskifte
            2006, trots att andra förtroendesiffror för oppositionspartierna
            var hyggliga på den tiden.
          </note>
          <note>
            Det betyder att vi med viss ödmjukhet måste se på de problem
            vi har på arbetsmarknaden och försöka lösa dessa. Vi har ett ansvar
            i alliansregeringen.
          </note>
          <note>
            Men att vilja vrida klockan tillbaka på det sätt som Socialdemokraterna
            och Vänsterpartiet argumenterar för är ju att gå tillbaka till
            den politik som en stor majoritet av väljarkåren i Sverige inte
            vill ha därför att den inte fungerar. Väljarna upplevde inte att
            fler människor fick jobb för att man sopade arbetslösa under mattan
            och tricksade med statistiken.
          </note>
          <note>
            Det som hände var att statistiken såg bättre ut, men finanserna
            blev inte bättre. Fler människor fick inte jobb. Sysselsättningen
            blev inte högre. Vi hade en situation 2006 när svenska folket
            var nästan friskast i hela världen, herr talman, enligt alla hälsoindex,
            samtidigt som svenska folket var i stort sett mest sjukskrivna
            i hela världen.
          </note>
          <note>
            Detta berodde på det politiska system som byggdes upp där man
            från Socialdemokraternas sida var mer intresserad av att tricksa
            med statistiken för att behålla makten och upplevde att passiviseringen
            inte var något större problem.
          </note>
          <note>
            Sedan, herr talman, hävdas det här lite retoriskt från Persson,
            eller om det var Karlsson, att arbete är en social rättighet.
            Så är det inte riktigt. Ali Esbati uttryckte det mer korrekt när
            han sade: rätten till ett anständigt stöd. Det är en social rättighet.
            Rätten till en grundläggande försörjning är en social rättighet
            i Sverige. Det är därför vi har tak-över-huvudet-garantier och
            annat. Det är därför vi har våra välfärdssystem.
          </note>
          <note>
            Men om rätten till ett arbete är en absolut rättighet till ett
            arbete innebär det att svenska arbetsgivare också har någon sorts
            absolut skyldighet att anställa människor. Vi har inte anställningsskyldighet
            i Sverige vare sig för den offentliga sektorn eller för privata
            arbetsgivare.
          </note>
          <note>
            Och om det är en skyldighet att anställa människor, ja, men då
            har vi inga matchningsproblem. Då behövs ju inte den här interpellationen.
            Varför ska man behöva matcha människor om alla har en rättighet
            att få jobb?
          </note>
          <note>
            Poängen är att arbete skapas på en marknad där utbud och efterfrågan
            möts, i alla fall i det privata näringslivet. Det förutsätter
            att det finns goda förutsättningar för företagen att vilja anställa
            människor, att vi har skattesystem som fungerar, att vi har regelverk
            som fungerar, att man kan lita på statsmakten och på rättssystemet,
            att vi har en internationell konkurrens och att vi har en god
            utbildning och allt detta.
          </note>
          <note>
            Då symboliserar denna interpellation, herr talman, någonstans
            den grundläggande konfliktlinjen i svensk politik. Vill man ha
            goda villkor för företag och näringsliv att kunna anställa och
            för människor att betala skatt så att vi kan finansiera vår skola,
            sjukvård och välfärd? Eller prioriterar man som det viktigaste
            att höja skatterna, reglera mer och därmed ställa fler människor
            utanför?
          </note>
          <note type="speaker">
            Anf. 61 Arbetsmarknadsminister ELISABETH SVANTESSON (M):
          </note>
          <note>
            Herr talman! När jag är klar här i eftermiddag har jag besvarat
            38 interpellationer under mina tre månader som arbetsmarknadsminister.
            Jag tror inte att någon här har ställt frågan: Hur ska jobben
            fortsätta att växa till? De har handlat om väldigt mycket annat.
          </note>
          <note>
            Den här frågan handlar om matchning, och jag tycker att den är
            viktig. Det är en kärnfråga på svensk arbetsmarknad som jag tar
            på största allvar. Det har varit tuffa år. I hela Europa och även
            i USA finns det tecken på försämrad matchning. Om matchningen
            ska förbättras – det måste den – måste också jobben fortsätta
            att växa till. Jobben måste fortsätta att växa till i bred omfattning
            i olika typer av sektorer.
          </note>
          <note>
            Mitt svar till de personer som är långtidsarbetslösa och inte
            har ett jobb att gå till kommer att vara: Vi kommer att fortsätta
            kampen för att jobben ska fortsätta att just växa till. Vi kommer
            att fortsätta att sänka trösklar. Bo Bernhardsson gillar inte
            riktigt när jag pratar om det, för han menar att det leder till
            något slags lönedumpning eller sänkning av löner. Nej, reallöneutvecklingen
            har varit ganska stark i Sverige trots krisen.
          </note>
          <note>
            Det handlar om personer som står allra längst bort. Det kan vara
            en person som är 58 år, som förlorade jobbet för fem år sedan
            i krisen och som har låg utbildning, och svaret till den personen
            kanske inte är den där högteknologiska civilingenjörsutbildningen.
            Det kanske är någonting annat som just den personen behöver för
            att komma tillbaka. En väg tillbaka kan vara ett anställningsstöd.
            Jag menar inte att det är någonting negativt, utan det är någonting
            positivt. Det leder inte automatiskt till sänkta löner.
          </note>
          <note>
            I Socialdemokraternas budget har de någonting som kallas extratjänster,
            extrajobb. Det är egentligen precis samma sak, det vill säga att
            man ger ett stort lönestöd, en subvention, till arbetsgivarna
            för att anställa en person. Jag tror att det är viktigt. Jag tror
            att det behövs sänkta trösklar för människor som har stått utanför
            och som inte är beredda att gå en lång utbildning.
          </note>
          <note>
            Framför allt tror jag att det är viktigt att matchningen förbättras
            och att jobben växer till på bred front. Det är helt riktigt,
            som Bo Bernhardsson säger, att vi behöver de högteknologiska,
            de produktiva arbetarna. Självklart är det så – det bygger välfärd.
          </note>
          <note>
            Men det bygger också välfärd att människor kan finnas i branscher
            där man inte har en femårig eller sjuårig universitetsutbildning.
            Det är viktigt att jobben har vuxit fram i RUT-sektorn och i restaurangsektorn.
            Även de jobben är viktiga för Alliansen. Vi skiljer inte på fina
            och fula jobb i den bemärkelsen. Fula jobb är om man har osjysta
            villkor vare sig man är civilingenjör eller lokalvårdare. Men
            det är jobbet i sig som är det viktiga, att ha ett jobb att gå
            till, vare sig man jobbar på ett kafé, är lokalvårdare eller är
            vd på Volvo. Jobbet behöver göras, och då är man viktig och finns
            i ett sammanhang.
          </note>
          <note>
            Matchning handlar om många saker, som jag sade i min inledning.
            Det handlar inte bara om utbildning, som Socialdemokraterna vill
            göra gällande. Utbildning är väldigt viktig. Det är just därför
            som vi har ökat antalet utbildningsplatser i bristyrken.
          </note>
          <note>
            Men sedan handlar det också om – låt mig avsluta med detta –
            att arbetsgivarna måste se den potential som finns i Sverige.
          </note>
          <note>
            För ett par månader sedan var jag på en stor rekryteringsmässa
            som Arbetsförmedlingen anordnade. Man hade ett register på 170
            företag som behövde olika typer av ingenjörer, och man ropade
            på arbetskraft. Man kunde inte göra den där rekryteringen som
            Hillevi Larsson pratade om. På rekryteringsmässan samlades 250
            ingenjörer, utrikes födda, som kom från hela Sverige. Det fanns
            35 arbetsgivare där, och det var synd att det inte var fler. Det
            var betydligt fler som sade att de behövde kompetens.
          </note>
          <note>
            Det är ett bra sätt att jobba på som Arbetsförmedlingen gjorde
            här. Man sammanför människor som har kompetens och vill komma
            in i jobbet. Det är ett gott exempel på hur matchning kan fungera.
            Men då måste också arbetsgivarna se den kompetens som finns på
            svensk arbetsmarknad.
          </note>
          <note type="speaker">
            Anf. 62 BO BERNHARDSSON (S):
          </note>
          <note>
            Herr talman! Vi fick någon sorts medskick från talmannen att
            vi skulle hålla oss till ämnet. Men om jag ställer en fråga om
            matchningen på arbetsmarknaden och får ett svar där fokus ligger
            på skattesänkningar och ett konstaterande om att utanförskapet
            har minskat med 200 000 måste naturligtvis jag och vi andra få
            lov att diskutera det.
          </note>
          <note>
            Jag konstaterar en gång till, sammanfattningsvis, att Sverige
            enligt min uppfattning inte längre har någon aktiv arbetsmarknadspolitik,
            utan vi har framför allt en skattesänkningspolitik som ska lösa
            i stort sett alla problem. Det är därför svaret ser ut som det
            gör.
          </note>
          <note>
            Jag upprepar att jag åtskilliga gånger i den här kammaren har
            hört hur företrädare för Alliansen uttrycker det just så: Vi måste
            göra det billigare att anställa, och skatterna måste sänkas. Och
            även på andra sätt ska det bli billigare att anställa.
          </note>
          <note>
            Jag hävdar en gång till att om den linjen – i stället för investeringar,
            utbildningspolitik, offensiva satsningar för att förbättra produktiviteten
            – hade gällt på 1900-talet hade Sverige stått kvar och stampat
            i fattigsamhället. Så utvecklar man inte ett samhälle!
          </note>
          <note>
            Sedan ett allra sista ord om utanförskapet, en gång till: Nu
            växer det riktiga utanförskapet – inte det statistiskt manipulerade
            begrepp som borgerligheten hittade på för ungefär tio år sedan,
            där det blir utanförskap att ha en bra a-kassa eller en bra sjukförsäkring.
            Det är ju inte utanförskap, utan det är ett sätt att förhindra
            utanförskap – det måste understrykas.
          </note>
          <note>
            Avslutningsvis tror jag att om Sverige ska komma tillbaka till
            en aktiv arbetsmarknadspolitik och om arbetslinjen ska återupprättas,
            då måste man se till att vi får en socialdemokratiskt ledd regering.
          </note>
          <note type="speaker">
            Anf. 63 PETER PERSSON (S):
          </note>
          <note>
            Herr talman! Låt mig först säga till Petersson och Malm: Om jag
            säger att det låter som om det just hade avhandlats på Mufs distriktskurs
            har det inget med ålder att göra, utan det har med värderingar
            att göra. Jag har här i kammaren sagt att Borg, Norman och även
            Reinfeldt ofta låter som om de är komna direkt från en Mufkurs,
            och så låter för övrigt även Fredrik Malm.
          </note>
          <note>
            Herr talman! Det stora misslyckandet för den moderatledda regeringen
            är en arbetslöshet på 260 000 som nu har vuxit till över 400 000.
            Medlet för att minska arbetslösheten, medlet för att åstadkomma
            matchning är skattesänkning, skattesänkning, skattesänkning. Arbetslösheten
            har ökat för varje gång som ni har ökat skatten.
          </note>
          <note>
            Men ni har också fått något annat, bland annat en havererad arbetsmarknadspolitik,
            eftersom det inte finns resurser till den. I mitt län finns det
            efterfrågan på flera yrkesgrupper, men man har resurser till bara
            lite över hundra personer i arbetsmarknadsutbildning och omställning.
            Det är ett gigantiskt slöseri.
          </note>
          <note>
            Jag noterar att Folkpartiet uppenbarligen inte alls tycker att
            arbete är en social rättighet och att ministern inte svarar på
            frågeställningen. För mig som socialdemokrat är arbetet grunden
            till oerhört viktiga saker, att skapa intäkter och välfärd och
            sociala sammanhang. Det är en rättighet som all politik måste
            styras av.
          </note>
          <note>
            Men jag förstår att ministern har denna hållning eftersom er
            jobbpolitik är helt havererad.
          </note>
          <note type="speaker">
            Anf. 64 ANDERS KARLSSON (S):
          </note>
          <note>
            Herr talman! Tack, ministern, för svaret! Jag har inte fått det
            svar som jag kanske trodde att jag skulle få i den här diskussionen.
          </note>
          <note>
            Till dem som skulle vilja säga att jag använde härskarteknik
            när jag nämnde Mufretorik vill jag bara säga: Det är som Peter
            Persson har sagt, att det inte handlar om ålder utan om vilken
            typ av diskussion som förs.
          </note>
          <note>
            En massa siffror bollas i luften under den här interpellationsdebatten.
            Jag vill bara säga att i statens finanser 2006 var det ett stort
            överskott. Om jag inte missminner var det ca 70 miljarder. I dag,
            med den budget som vi beslutade om i dag, är det närmare 70 miljarder
            minus.
          </note>
          <note>
            Man säger att man har skött finanserna, att det har lyckats med
            jobbskatteavdraget och så vidare. Då har man sänkt skatterna med
            150 miljarder under den här perioden. Men det är 91 000 fler arbetslösa
            än 2006 – fakta finns i den här skriften, så vi behöver inte diskutera
            om det är rätt eller ej.
          </note>
          <note>
            När vi pratar om att sänka trösklarna vill jag igen fråga ministern:
            Vad menar ministern med att sänka trösklarna? Har våra sjukvårdsbiträden,
            våra restauranganställda och våra hantverkare för höga löner och
            för bra villkor? Är det anledningen till att vi har hög arbetslöshet?
          </note>
          <note>
            Bo Bernhardsson frågar om förbättrad matchning. Samtidigt säger
            ministern att det är många som inte kan gå på högskolan. Jag inledde
            mitt förra anförande med att säga att 60 procent av de 400 000
            – 240 000 människor – är svårplacerad arbetskraft som enligt Arbetsförmedlingen
            är i arbetslöshet i dag.
          </note>
          <note type="speaker">
            Anf. 65 JENNY PETERSSON (M):
          </note>
          <note>
            Herr talman! Om det handlade om värderingar och Mufdebatt hade
            jag tänkt bjuda in socialdemokratiska företrädare att delta i
            en Mufkurs eller en Mufdebatt. Men, herr talman, jag kom på att
            det var bättre att till de socialdemokratiska företrädarna säga
            att det är bättre att de tar del av de rapporter från Riksbanken,
            Finanspolitiska rådet och Konjunkturinstitutet som gäller just
            jobbskatteavdraget, för de har fastnat lite vid det, och effekterna
            av jobbskatteavdraget och regeringens jobbpolitik. Det råder nämligen
            konsensus kring att jobbskatteavdragen har gett fler jobb, mellan
            70 000 och 120 000 årsarbeten.
          </note>
          <note>
            Jag vill också poängtera att Socialdemokraterna har accepterat
            de fyra första jobbskatteavdragen. I dag har de inte accepterat
            det femte. Men efter nyår kommer även det femte jobbskatteavdraget
            att accepteras.
          </note>
          <note>
            Som sagt: Man kan slå på trumman och skrika högt. Men politik
            handlar om fakta och vilka frågor man driver. Efter nyår är även
            Socialdemokraterna för det femte jobbskatteavdraget.
          </note>
          <note>
            Herr talman! Jag nämnde mycket om matchningen i mitt första inlägg.
            Men jag vill även lyfta fram YA-jobben. Det finns ingen mirakellösning,
            men det behövs flera lösningar, nya sätt att hitta fram till när
            det gäller matchning, arbetslöshet och sysselsättning. YA-jobben
            – yrkesintroduktionsanställningarna – är ett sätt.
          </note>
          <note>
            Jag kan konstatera att Socialdemokraterna saknar såväl politik
            för matchning och jobb som ett regeringsalternativ.
          </note>
          <note type="speaker">
            Anf. 66 ALI ESBATI (V):
          </note>
          <note>
            Herr talman! Vi får utgå från fakta, sades det här. Det är bra.
            Fakta är att matchningen på den svenska arbetsmarknaden har försämrats.
            Det är utgångspunkten för den här debatten. Det är flera aktörer
            som har undersökt det och påpekat det.
          </note>
          <note>
            Poängen med det: Det finns naturligtvis konjunkturer, och de
            går upp och ned, men det finns andra typer av trender som är viktiga
            att se. Det vi ser är att det, jämfört med motsvarande konjunkturlägen
            tidigare, är sämre matchning i dag på den svenska arbetsmarknaden.
            Det är fler som fastnar längre utanför den reguljära arbetsmarknaden.
          </note>
          <note>
            I samband med denna matchningsdiskussion har vi hört påpekanden
            om att trots att den genomsnittliga utbildningsnivån är högre
            motsvaras det inte av ändringarna på arbetsmarknaden, det vill
            säga att det exempelvis är fler som jobbar med sådant som de är
            överkvalificerade för. Det är ganska allvarliga saker.
          </note>
          <note>
            Vad är svaret på allt detta? Jo, det är alltid samma svar, som
            Bo Bernhardsson påpekade, nämligen ett till jobbskatteavdrag.
            Det blir nästan parodiskt.
          </note>
          <note>
            Det blir också parodiskt när företrädare för Alliansen står här
            och talar om att man med en rödgrön politik skulle gå tillbaka
            till ett system som bygger på passivitet. Men den trend som vi
            har sett är vikande när det gäller den del av arbetsmarknadspolitiken
            som handlar om aktiva åtgärder. Det som har ökat allra mest är
            parkeringen av människor i fas 3, ibland under direkt ovärdiga
            former och definitivt inte på ett sätt som aktiverar människor
            och gör dem mer kapabla att ta nya jobb. Det är ett system som
            har varit ett misslyckande, vilket riksdagen har påpekat men som
            regeringen inte har velat ändra på. Det är passivisering om något,
            herr talman.
          </note>
          <note type="speaker">
            Anf. 67 FREDRIK MALM (FP):
          </note>
          <note>
            Herr talman! Retoriken känns igen.
          </note>
          <note>
            Jag ska först vända mig till Peter Persson. Grundläggande försörjning
            är en social rättighet. Det är viktigt att vara korrekt och varsam
            med språket. Det är möjligt att det försvann hos Socialdemokraterna
            i all retorik och att de höftade till lite extra.
          </note>
          <note>
            Herr talman! Nu diskuterar vi matchning. Det är ingen större
            brist på människor som behöver ett jobb. Men om matchningen fungerar
            sämre än tidigare kan man diskutera. Det finns olika utvärderingar
            av detta. Men det som är väsentligt är att det måste finnas ett
            jobb att matchas mot. Den grundläggande diskussion som vi måste
            föra i Sverige är därför hur vi skapar fler jobb.
          </note>
          <note>
            Då är vi tillbaka vid en grundläggande konfliktlinje som finns
            i svensk politik, det vill säga om man prioriterar högre skatter,
            högre bidrag och ersättningar, mer regleringar, mindre interaktion
            med omvärlden genom att stoppa arbetskraftsinvandring, använda
            mer protektionism och vända ryggen mot omvärlden eller om man
            inte vill det utan i stället vill främja entreprenörskap, företagaranda,
            studiemotivation i skolan och mycket annat. Vi är tillbaka där.
            Det är detta som är den grundläggande konfliktlinjen i svensk
            politik. Det är detta väljarna har att ta ställning till om cirka
            nio månader.
          </note>
          <note>
            Vi från Alliansen menar – vi är rätt ödmjuka inför detta och
            inte så tvärsäkra som oppositionen alltid är – att det finns en
            större grupp människor i Sverige i dag som står en bra bit från
            arbetsmarknaden. Hur får vi in dessa människor? Man kan laborera
            med olika modeller, olika ersättningsstöd, olika subventioner
            och annat. Det kan vara nystartsjobb, instegsjobb, plusjobb och
            olika varianter, och människor som har varit borta länge från
            arbetsmarknaden hamnar till slut i fas 3 och så vidare. Men vi
            ska vara ödmjuka inför denna problematik. Det finns inga tvärsäkra
            sanningar om exakt hur man ska göra, utan jag tror att man måste
            ha en viss pragmatism för att kunna få in människor på arbetsmarknaden
            igen.
          </note>
          <note type="speaker">
            Anf. 68 Arbetsmarknadsminister ELISABETH SVANTESSON (M):
          </note>
          <note>
            Herr talman! Jag tackar Bo Bernhardsson för denna interpellation.
            Jag tror att Bo Bernhardsson, Anders Karlsson och Peter Persson
            längtar tillbaka till en svunnen tid som inte kommer att komma
            tillbaka, och det av flera anledningar. Det verkar också som om
            de längtar tillbaka till någon gammal Ams-politik. När man läser
            den budget som ni har lagt på riksdagens bord är det mycket tydligt
            att ni fortfarande tror att jobben skapas av politiker och gärna
            på Sveavägen 68. Med ett pennstreck i en budget har ni skapat
            21 000 nya jobb för nästa år. Det som parterna ska förhandla fram
            i sina avtal det fixar sossarna.
          </note>
          <note>
            När man läser Socialdemokraternas budget ser man att det skrivs
            om vad ministern menar med sänkta trösklar. Jo, ministern menar
            att för att en ung människa ska få in en fot på arbetsmarknaden,
            vilket ofta är tufft – arbetsgivaren ställer tuffa krav – kan
            man underlätta till exempel genom nya jobb som vi har kommit överens
            med parterna om. Man kan också underlätta genom att sänka arbetsgivaravgifterna.
            Det gör vi ännu mer för de yngsta ungdomarna, för dem som är under
            23 år, från och med nästa år. Det tror jag är viktigt. Det är
            ett sätt att sänka trösklar. Det är inte att pressa löner, utan
            det är att underlätta för unga att komma in på arbetsmarknaden.
            Men reallönerna har ökat, Bo Bernhardsson.
          </note>
          <note>
            Matchning handlar alltså om att jobben fortsätter att växa till
            och att vi gör allt vi kan. Och det krävs ansträngningar för att
            alla människor som i dag står utanför arbetsmarknaden matchas
            och rustas för att komma tillbaka.
          </note>
          <note>
            Jag längtar inte tillbaka till den tid då i synnerhet många kvinnor
            förtidspensionerades trots att de hade arbetsförmåga. De lever
            med den tuffa situationen att de kommer att ha en låg inkomst
            resten av sitt liv.
          </note>
          <note>
            Jag och Alliansen vill att vi ska se människors arbetsförmåga
            och göra allt vi kan för att rusta och matcha dem tillbaka till
            arbetsmarknaden. Då krävs det en politik för fler jobb. Men det
            krävs också att vi jobbar aktivt med att dessa jobb kommer fler
            till del. Matchning handlar om många olika saker. Det handlar
            faktiskt om skattesystemet, om utbildningssystemet och om en väl
            fungerande arbetsförmedling. Det är också därför som vi nu gör
            en översyn av denna.
          </note>
          <note>
            Överläggningen var härmed avslutad.
          </note>
          <note>
            7 § Svar på interpellation 2013/14:137 om utbildningspengar i
            fas 3
          </note>
          <note type="speaker">
            Anf. 69 Arbetsmarknadsminister ELISABETH SVANTESSON (M):
          </note>
          <note>
            Herr talman! Hillevi Larsson har frågat mig vad myndighetens
            framsteg med just detta program, dessa öronmärkta pengar, består
            av.
          </note>
          <note>
            Möjligheten att ta del av program i sysselsättningsfasen infördes
            i maj 2011. Efter en tid av implementering på Arbetsförmedlingen
            har myndighetens arbete gett resultat genom att besluten om program
            i sysselsättningsfasen har ökat. Men det är viktigt att anslagsramarna
            hålls, samtidigt som vi vill att anslaget fullt ut ska komma deltagare
            som behöver rustas till del.
          </note>
          <note>
            Arbetsförmedlingen har också fått i uppdrag av regeringen att
            vidta åtgärder för att ha en god styrning, kontroll och uppföljning
            av de anslagsvillkor som gäller.
          </note>
          <note>
            I budgetpropositionen för 2014 föreslår regeringen att möjligheten
            till program blir permanent och att Arbetsförmedlingen tillförs
            nya pengar för ändamålet.
          </note>
          <note type="speaker">
            Anf. 70 HILLEVI LARSSON (S):
          </note>
          <note>
            Herr talman! Från början var det inte ens tillåtet att utbilda
            sig inom ramen för fas 3. Men det kom ett tillkännagivande från
            riksdagen som handlade om att stoppa alla nya anvisningar till
            fas 3. I det ingick också ett beslut om att det måste vara bättre
            åtgärder för de långtidsarbetslösa som hjälper dem bättre att
            få jobb. Efter detta kom möjligheten att utbilda sig inom fas
            3, men det var mycket begränsade möjligheter.
          </note>
          <note>
            När detta infördes efter 2011 visade det sig att av de 100 miljoner
            kronor som hade anslagits för fas 3 fick man skicka tillbaka en
            stor del eftersom man inte hade lyckats få ut fas 3:are i utbildning.
            Året efter höjdes anslaget till utbildning för fas 3:are till
            144 miljoner kronor. Men en stor del av dessa pengar lämnades
            också tillbaka. För detta år – 2013 – beviljades 128 miljoner
            kronor.
          </note>
          <note>
            Vi kan alltså se att Arbetsförmedlingen under de senaste åren
            har lämnat tillbaka en stor del av pengarna. Men detta år räcker
            plötsligt inte pengarna. Det innebär att en del fas 3:are till
            och med står utan utbildningsinsatser under resten av året.
          </note>
          <note>
            Vad har Arbetsförmedlingen gjort annorlunda, och vilka utbildningsinsatser
            har fas 3:arna fått? Ytterligare en viktig fråga är: Kan man inte
            avsätta mer pengar till utbildning för fas 3:are om pengarna har
            tagit slut? Tidigare var problemet att pengarna frös inne. Nu
            är problemet tydligen att man har för lite pengar. Jag skulle
            därför vilja ha svar på mina frågor: Vad är det egentligen som
            man har gjort annorlunda och som har gjort att pengarna plötsligt
            har tagit slut? Om detta har fungerat, kan man i så fall tänka
            sig att anslå mer pengar till det?
          </note>
          <note type="speaker">
            Anf. 71 Arbetsmarknadsminister ELISABETH SVANTESSON (M):
          </note>
          <note>
            Herr talman! Jag tänker vara relativt kortfattad. Den här debatten
            har jag och Hillevi Larsson haft tidigare, och jag har haft den
            med andra socialdemokrater också.
          </note>
          <note>
            Om några dagar börjar budgeten för 2014 att gälla. Där har vi
            permanentat insatserna, och det finns ett tydligt anslag för denna
            verksamhet.
          </note>
          <note>
            Jag tror att det är viktigt att komma ihåg att de personer som
            har stått utanför arbetsmarknaden länge, som har varit arbetslösa
            länge och befunnit sig i olika garantier länge under denna tid
            ska ha fått de insatser som de behöver. Det är inte så att personer
            i sysselsättningsfasen är en homogen grupp. Det de har gemensamt
            är att de har varit arbetslösa under lång tid. De behöver olika
            stöd och olika vägar tillbaka.
          </note>
          <note>
            Tanken är dock – och det är ju grundtanken – att man ska finnas
            hos en anordnare och känna att man är med och bidrar och inte
            lämnas hemma. Man måste få finnas med i samhället. Beroende på
            vad som kan stärka de olika personerna har vi också öppnat för
            olika typer av programinsatser. Det kan vara att starta eget eller
            en arbetsmarknadsutbildning, men det ska såklart vara det som
            är viktigt just för de personerna.
          </note>
          <note>
            Jag ska kort kommentera det här att det inte har varit tillåtet
            att utbilda sig. Jo, vi har ett reguljärt utbildningssystem –
            låt oss komma ihåg det. Det finns människor som går vidare från
            sysselsättningsfasen till att just utbilda sig i det reguljära
            systemet. Det tror jag är grunden: I Sverige ska det allra tydligaste
            och viktigaste vara att man använder sig av det reguljära utbildningssystemet.
            För dem som inte har möjlighet att göra det kan en arbetsmarknadsutbildning
            vara en insats som underlättar för personer att komma vidare,
            men det är definitivt inte för alla.
          </note>
          <note type="speaker">
            Anf. 72 HILLEVI LARSSON (S):
          </note>
          <note>
            Herr talman! När det gäller det reguljära utbildningssystemet
            har ett problem varit att regeringen har satsat mindre pengar
            på det. Det har varit nedskärningar inom komvux och högskolan,
            till exempel. Ett annat problem är att få sin försörjning medan
            man utbildar sig inom det reguljära utbildningssystemet. Det har
            varit svårt för många, och då står inte det alternativet till
            buds. En del kanske inte klarade grundskolan eller gymnasiet när
            de hade åldern inne, och då har det blivit färre chanser att i
            efterhand klara problemet.
          </note>
          <note>
            Det intressanta är dock att Arbetsförmedlingen de senaste fem
            åren har skickat tillbaka 20 miljarder kronor som skulle ha gått
            till insatser för att hjälpa arbetslösa. Man har alltså inte kunnat
            använda pengarna, och det är precis det problem vi har haft när
            det gäller utbildning för personer i fas 3 – en stor del av pengarna
            har skickats tillbaka. Nu har man plötsligt använt pengarna och
            behöver kanske till och med mer. Det är ändå intressant att se
            skillnaden i hur man jobbar nu jämfört med tidigare.
          </note>
          <note>
            Starta eget är väl bra, men det kan väl knappast räknas som utbildning.
            Tanken är väl i så fall i stället att man faktiskt ska gå ut och
            starta eget också. Hittills har resultaten från fas 3 inte varit
            speciellt lyckade vare sig när det gäller att gå ut i arbete eller
            att gå vidare till utbildning. Vi får väl hoppas att det kan ändras
            framöver.
          </note>
          <note>
            Ett annat problem i sammanhanget är att man har utökat tiden
            i fas 3 från 32 timmar i veckan till 40 timmar i veckan. Man har
            alltså gått från deltid till heltid. Det innebär mindre möjligheter
            både till att söka arbete och till att delta i utbildning vid
            sidan om fas 3. Det är alltså fortfarande ett problem. Jag har
            träffat många inom fas 3 som har upplevt att ekvationen inte går
            ihop, så jag tror att det finns åtgärder man måste vidta.
          </note>
          <note>
            Det ligger nämligen på Arbetsförmedlingen att kontrollera det
            här i dag, och det har inte alltid fungerat. Det är upp till arbetsgivaren
            att se till att möjligheten finns att kombinera utbildning med
            att vara i fas 3, och fungerar inte det måste någon slå larm.
            Det är inte alltid det har fungerat i praktiken.
          </note>
          <note>
            Det som ändå är viktigast i sammanhanget är att göra en ordentlig
            utvärdering av skillnaden mellan hur det var tidigare och hur
            det är nu. Nu är det inte längre så att man lämnar tillbaka utbildningspengar,
            utan nu behöver man plötsligt mer pengar. Vad är det som har hänt?
            Det behövs också en utvärdering av de insatser som har gjorts
            för att se om de leder vidare till jobb. Det är nämligen slutmålet,
            så det gäller att göra rätt utbildningsinsatser.
          </note>
          <note>
            Nästa sak är: Om man kommer fram till att det har fungerat bra
            borde det vara rimligt att utöka utbildningsramarna och anslå
            mer pengar till nästa år, i och med att man nu har sprängt ramen.
            Det handlar om att se till att de inom fas 3 som behöver och vill
            utbilda sig också ska få möjlighet att göra det. Det blir nämligen
            en väldigt konstig situation när man ena året inte kan använda
            pengarna, och nästa år är det personer i fas 3 som behöver utbildning
            men som man tvingas neka för att man helt enkelt har spräckt budgeten.
          </note>
          <note type="speaker">
            Anf. 73 Arbetsmarknadsminister ELISABETH SVANTESSON (M):
          </note>
          <note>
            Herr talman! Jag kan bara konstatera att Arbetsförmedlingen har
            äskat pengar – det kom en hemställan under hösten, och den behandlades
            skyndsamt – och fått mer resurser till programinsatser. Det är
            bra att de har ökat i sysselsättningsfasen.
          </note>
          <note>
            Självklart ska vi utvärdera allt vi gör. Det är viktigt att hela
            tiden följa politiken och se effekterna av de olika insatserna.
          </note>
          <note>
            Sedan måste jag bara kort säga någonting om Socialdemokraternas
            lösning på samma område. Ibland ger man nämligen sken av att ha
            väldigt stor skillnad i politik. Jag läser i Socialdemokraternas
            budget om de extratjänster man på något sätt vill utrota arbetslösheten
            med. Vi vet väldigt lite om dem. Vi vet att de ska uppgå till
            ganska många tusen under nästa år, men vi vet inte hur långa anställningarna
            är. Vi vet inte om de berättigar till a-kassa eller om de omfattas
            av LAS. Vi vet inte vad arbetsmarknadens parter tycker. Det är
            bara någon mening i en budget som på något sätt, helt plötsligt,
            tar bort arbetslöshet för dem som har varit arbetslösa lite längre.
          </note>
          <note>
            För regeringen är det viktigt att människor som har varit utanför
            arbetsmarknaden länge inte glöms bort utan faktiskt får vara aktiva,
            har en plats där de får känna att de är med och bidrar och en
            plats där de känner att de utvecklas. Det är viktigt att känna
            att det leder framåt. Lösningen kan aldrig vara som det var tidigare:
            evighetslånga a-kasseperioder efter någon praktik och att man
            sedan bara glöms bort. Lösningen måste i stället vara att man
            finns med i ett sammanhang.
          </note>
          <note>
            Det är fortsättningsvis så att en del av de personer som finns
            i sysselsättningsfasen ska ha andra och mer insatser. Det är därför
            vi permanentar dem till nästa år. Dessutom förlänger vi nästa
            år det särskilda anställningsstödet till två år, eftersom vi tror
            att det är en viktig åtgärd för att fler personer faktiskt ska
            kunna få ett arbete.
          </note>
          <note type="speaker">
            Anf. 74 HILLEVI LARSSON (S):
          </note>
          <note>
            Herr talman! När det gäller extratjänsterna har vi sagt att det
            ska vara avtalsenliga löner för de tjänsterna – ingenting annat.
          </note>
          <note>
            Redan där är det ju en enorm skillnad mot fas 3, där det är väldigt
            låga ersättningar och till och med försörjningsstöd. Enligt den
            senaste siffran jag såg har var tionde inom fas 3 försörjningsstöd.
            Man arbetar alltså heltid och har försörjningsstöd, eller socialbidrag
            som det också kallas. Det är skamligt att ha så låg ersättning
            och ändå jobba heltid, och ha så liten chans att senare få jobb.
            Man kan nämligen se i statistiken att det är väldigt få som lämnar
            fas 3 och får jobb. Det tycker jag är ett mycket större problem.
          </note>
          <note>
            Sedan ska vi precisera allting när det gäller extratjänsterna,
            men redan nu har vi slagit fast att vi lägger ned fas 3 och ersätter
            det med extratjänster och utbildningsinsatser. Det är delat: en
            del extratjänster och en del utbildningsinsatser. Det är utbildning
            som ska öka chansen till jobb.
          </note>
          <note>
            Fas 3 har hållit på länge, och riksdagen har dömt ut det. Det
            har inte skett så stora förändringar att man kan säga att det
            numera är lyckat. Det sägs att det ska vara meningsfulla arbetsuppgifter.
            Ja, för en del inom fas 3 upplevs det som meningsfulla arbetsuppgifter,
            men ersättningen kan inte upplevas som bra av någon inom fas 3.
            Det är alldeles för usel ersättning. Det är också många inom fas
            3 som upplever sin plats som totalt meningslös. Det är totalt
            meningslösa arbetsuppgifter som bara handlar om att arbetsgivaren
            ska håva in 5 000 kronor i månaden på gratisarbete.
          </note>
          <note>
            Så länge det är på det sättet kan fas 3 inte få fortsätta, och
            riksdagen säger också nej till att fler ska anvisas dit.
          </note>
          <note type="speaker">
            Anf. 75 Arbetsmarknadsminister ELISABETH SVANTESSON (M):
          </note>
          <note>
            Herr talman! Riksdagen sade nej till det, men riksdagen pekade
            inte tydligt och gemensamt på vad som ska ske i stället. Det var
            fyra partier som ville väldigt olika saker när det gäller det
            vi kallar sysselsättningsfasen.
          </note>
          <note>
            Vi har infört programinsatser. Det tror jag var bra, och jag
            tror att vi kan fortsätta utveckla sysselsättningsfasen på olika
            sätt. Jag har tagit del av det Hillevi Larsson säger om extratjänster
            och vet att man till exempel har tänkt att miljonprogram ska kunna
            renoveras. Jag vet inte om det är vad många av dem som i dag är
            i sysselsättningsfasen känner att de vill göra.
          </note>
          <note>
            Jag tror, återigen, att det allra viktigaste är att vi ser till
            att jobben fortsätter att växa till på bred front. Det gäller
            även det vi ibland kallar lite enklare jobb, så att människor
            som inte är beredda att satsa på långa utbildningar också finner
            en plats på svensk arbetsmarknad. Det tror jag är vägen framåt,
            herr talman.
          </note>
          <note>
            Överläggningen var härmed avslutad.
          </note>
          <note>
            8 § Svar på interpellationerna 2013/14:153 och 157 om lex Laval
            och Europarådets kritik
          </note>
          <note type="speaker">
            Anf. 76 Arbetsmarknadsminister ELISABETH SVANTESSON (M):
          </note>
          <note>
            Herr talman! Ali Esbati har frågat mig om jag avser att ta initiativ
            för att lex Laval i nuvarande form rivs upp. Han har också frågat
            om jag avser att precisera direktiven i utredningen om utstationering
            på svensk arbetsmarknad så att det tydligt framgår att Sverige
            måste leva upp till sina internationella åtaganden, såsom ILO:s
            konventioner och den europeiska socialstadgan.
          </note>
          <note>
            Han har även frågat om jag avser att agera inom EU för ett juridiskt
            bindande socialt protokoll som tydliggör att grundläggande fackliga
            rättigheter, såsom den fria förhandlings- och konflikträtten och
            rätten att fritt teckna kollektivavtal, gäller inom unionen och
            inte får underordnas ekonomiska intressen.
          </note>
          <note>
            Hillevi Larsson har frågat mig om jag gör det ställningstagandet
            att de ILO-konventioner som Sverige anslutit sig till också är
            bindande för Sverige att följa. Hon har vidare frågat mig om jag
            kommer att vidta åtgärder för att ändra lagstiftningen och kompensera
            Byggnads och Elektrikerförbundet för skadestånden, i enlighet
            med kraven från ILO:s expertkommitté och Europarådets kommitté
            för sociala rättigheter. Slutligen har hon frågat mig vad jag
            gör på EU-nivå för att slå vakt om konflikträtten och kollektivavtalen.
          </note>
          <note>
            Att värna den svenska arbetsmarknadsmodellen är en central fråga
            för regeringen. I en lång rad direktivförhandlingar driver regeringen
            att nya EU-regler måste vara förenliga med den svenska arbetsmarknadsmodellen.
            Ett exempel är den pågående förhandlingen om ett tillämpningsdirektiv
            till utstationeringsdirektivet.
          </note>
          <note>
            Ni har båda frågat mig om jag kommer att ändra lagstiftningen.
            Jag har inte för avsikt att riva upp lex Laval.
          </note>
          <note>
            Regeringen har dock tillsatt en parlamentarisk utredning, Utstationeringskommittén,
            som ska utvärdera tillämpningen av lex Laval och överväga vilka
            lagändringar som krävs för att värna den svenska modellen i ett
            internationellt perspektiv. Utredningen ska komma med sitt förslag
            i december 2014.
          </note>
          <note>
            Ni har även båda frågat mig om jag anser att våra internationella
            åtaganden är bindande för Sverige att leva upp till.
          </note>
          <note>
            Självklart är det min utgångspunkt att våra internationella åtaganden
            måste respekteras. Jag vill dock poängtera att Sverige inte bara
            är medlem i Europarådet och ILO utan även i EU. Lex Laval kom
            till för att uppfylla EU-rätten efter EU-domstolens dom i Lavalmålet.
            Det är min bedömning att lex Laval är förenlig med våra internationella
            åtaganden.
          </note>
          <note>
            Jag vill även betona att både rapporten från ILO och rapporten
            angående den europeiska sociala stadgan är en del i pågående processer.
            Angående den europeiska sociala stadgan är nästa steg att ministerkommittén
            ska anta en resolution. När det gäller processen inom ILO och
            expertkommitténs rapport har vi bjudit in till ett samråd med
            arbetsmarknadens parter i början av nästa år.
          </note>
          <note>
            Angående Ali Esbatis fråga om socialt protokoll bereder regeringen
            för närvarande riksdagens tillkännagivande, som tar upp ett antal
            komplicerade rättsliga frågor. En utgångspunkt för regeringen
            är att vi har en väl fungerande arbetsmarknadsmodell i Sverige
            som är viktig att värna.
          </note>
          <note>
            Regeringen kommer att återkomma till riksdagen angående det fortsatta
            arbetet med tillkännagivandet.
          </note>
          <note type="speaker">
            Anf. 77 ALI ESBATI (V):
          </note>
          <note>
            Herr talman! Jag tackar Elisabeth Svantesson för svaret men konstaterar
            att det varken är särskilt lugnande eller upplysande.
          </note>
          <note>
            Lavaldomen i EU-domstolen och den lag som följde på den, som
            den borgerliga regeringen drev igenom, är några av de mest dramatiska
            förändringarna i maktbalansen på den svenska arbetsmarknaden i
            modern tid.
          </note>
          <note>
            Det är principiellt viktigt, för det handlar om att utnyttja
            överstatliga beslut för att slå mot en grundpelare i den svenska
            modellen, nämligen rätten att ta strid för svenska kollektivavtal.
          </note>
          <note>
            Det är givetvis också praktiskt viktigt i många branscher där
            arbetsgivare har gått långt i att använda dessa möjligheter för
            att pressa svenska löner och arbetsvillkor genom att utnyttja
            att det råder sämre villkor i andra länder.
          </note>
          <note>
            Fackföreningsrörelsen har kritiserat Lavallagen från start. Det
            är inte fråga om detaljer, utan det är grundläggande delar i arbetsmarknadsmodellen
            i Sverige som plockas bort. Om det skapas en sådan öppning är
            det lätt hänt att det får spridningseffekter, och den kritik som
            LO och TCO har haft från början, precis som Vänsterpartiet och
            andra, har så småningom fått medhåll från tunga instanser.
          </note>
          <note>
            I februari hade jag en interpellationsdebatt i kammaren med dåvarande
            arbetsmarknadsminister Hillevi Engström. Då hade FN:s arbetsmarknadsorgan
            ILO genom sin expertkommitté meddelat att lex Laval inte håller
            och att lagen kränker internationella konventioner om föreningsrätt
            och förhandlingsrätt, alltså grundläggande regler på en civiliserad
            arbetsmarknad.
          </note>
          <note>
            Då fick jag ett svar som var ungefär lika löst i kanterna som
            det jag fått i dag. Det har inte hänt något synligt efter det,
            och nu står vi här igen. Från min sida beror det på att också
            Europarådet genom sin kommitté för sociala rättighet har påpekat
            att Lavallagen strider mot en del skrivningar i den europeiska
            socialstadgan.
          </note>
          <note>
            Det är allvarlig och direkt pinsam kritik för Sverige som har
            en historia av att stå i första ledet för att få till stånd och
            implementera internationella konventioner och avtal. Nu utmärker
            vi oss som ett land där grundläggande rättigheter kränks. Det
            är inte särskilt muntert eller bra.
          </note>
          <note>
            Vid dessa båda tillfällen, både när jag var uppe i februari och
            i denna interpellationsdebatt, har man hänvisat till den pågående
            parlamentariska utredning som riksdagen har pressat regeringen
            att tillsätta.
          </note>
          <note>
            Problemet är att just denna situation inte ingår i direktiven
            för den utredningen eftersom betoningen är på EU. Detta var något
            som uttryckligen påpekades av bland annat TCO när direktiven gavs.
            Utredningsdirektiven var för snäva. Man hade velat ha ett större
            uppdrag som handlade om hur Sverige lever upp till internationella
            konventioner generellt och inte bara när det gäller EU:s regler
            för fri rörlighet.
          </note>
          <note>
            Nu står vi som sagt här igen. Det hände ingenting när ILO kom
            med sin kritik, och det verkar inte heller ske något med anledning
            av kritiken från Europarådet. Det är anmärkningsvärt och tråkigt.
          </note>
          <note>
            Kärnfrågan, hur tolkningen av EU-rätten förhåller sig till andra
            internationella åtaganden som borde vara lika självklara, är fortfarande
            höljd i dunkel.
          </note>
          <note>
            Den politiskt intressanta frågan är hur långt regeringen är beredd
            att gå och vad som krävs för att regeringen ska konstatera: Det
            blev fel. Vi måste göra om och göra rätt. Vi ska ha som utgångspunkt
            att kollektivavtal och svenska villkor ska gälla för alla som
            arbetar i Sverige oavsett var de råkar vara födda. Det är vi som
            regering beredd att hjälpa till att uppnå.
          </note>
          <note>
            Jag och säkert många andra undrar: Var står regeringen egentligen
            i denna fråga?
          </note>
          <note type="speaker">
            Anf. 78 HILLEVI LARSSON (S):
          </note>
          <note>
            Herr talman! Detta började när Byggnads och Elektrikerförbundet
            tog strid för svenska kollektivavtal. Sedan kom domen i EU-domstolen
            och därefter lex Laval, som var Sveriges svar på detta.
          </note>
          <note>
            Man kan alltid tolka lagar på olika sätt, och vi kan se att lex
            Laval innebär en hård tolkning. Denna tolkning döms också ut av
            både International Labour Organization, ILO, och Europarådet.
          </note>
          <note>
            Detta har hänt under kort tid. Det var i år som ILO:s expertkommitté
            kom med sitt ställningstagande att vi genom lex Laval, alltså
            den svenska regeringens svar på det som hände i Lavalfallet, bryter
            mot en kärnkonvention i ILO.
          </note>
          <note>
            Det intressanta är att Sverige har anslutit sig till denna konvention
            frivilligt; vi har inte tvingats till det. Då borde det vara en
            självklarhet att vi också följer denna konvention som handlar
            om konflikträtten, det vill säga rätten att försvara fackliga
            rättigheter och i detta fall kollektivavtalen.
          </note>
          <note>
            Nyligen kom också ett utlåtande från Europarådets kommitté för
            sociala rättigheter som går på precis samma linje som ILO. Det
            betyder att både ILO och Europarådet vill att vi river upp lex
            Laval. Även när det gäller Europarådet rör det sig om den sociala
            stadga som Sverige har ställt sig bakom och alltså måste upprätthålla.
          </note>
          <note>
            ILO går ett steg längre i sin kritik. Man menar att lex Laval
            inte bara ska rivas upp så att konflikträtten kan garanteras för
            fackliga organisationer, utan de menar också att Byggnads och
            Elektrikerförbundet ska kompenseras för de skadestånd som de tvingades
            betala i samband med Vaxholmskonflikten. Man fick alltså betala
            skadestånd för att man hade stått upp för kollektivavtalen och
            utnyttjat konflikträtten.
          </note>
          <note>
            Det vore intressant att se hur regeringen går vidare nu. Visst
            är vi medlemmar i EU, men vi har också förbundit oss att följa
            ILO:s konventioner som vi har ställt oss bakom och även Europarådets
            sociala stadgar.
          </note>
          <note>
            Min fråga handlade om hur vi agerar när det gäller lex Laval.
            En kommitté ska nu också utreda tillämpningen av lex Laval. Till
            den utvärderingen borde man ge ett tilläggsdirektiv om att vi
            också måste ta till oss den kritik som har kommit från ILO och
            Europarådet.
          </note>
          <note>
            Vi borde dock också agera mer på EU-nivå. Man kan se att Sverige
            varit tyst inom EU medan konflikten har pågått. Danmark har lyft
            upp frågan, trots att det bara indirekt berörde dem. Men när konflikten
            rasade i Sverige lyfte den svenska regeringen inte upp den i EU.
            För att även på EU-nivå klargöra vad som gäller är det verkligen
            hög tid att göra det. Även EU ska ju följa den grundläggande sociala
            stadgan i Europarådet.
          </note>
          <note>
            Hur går regeringen vidare på EU-nivå och står upp för konflikträtten
            och kollektivavtalen?
          </note>
          <note type="speaker">
            Anf. 79 JOHAN ANDERSSON (S):
          </note>
          <note>
            Herr talman! Frågan är angelägen eftersom Sverige, precis som
            Ali Esbati sade i sitt anförande, har en lång historia av goda
            villkor i arbetslivet. Vi har den svenska modellen i vilken de
            fackliga organisationerna och arbetsgivarna har kommit överens
            om hur arbetsmarknaden ska se ut i mångt och mycket.
          </note>
          <note>
            Det som har skett de senaste sju åren har inneburit att det har
            blivit en rättslöshet på arbetsmarknaden. När lex Laval genomfördes
            blev det en kraftig förskjutning i styrkeförhållandet mellan parterna
            på arbetsmarknaden.
          </note>
          <note>
            Vi socialdemokrater har varit tydliga med att vi, om vi kommer
            till makten 2014, vill att man river upp lex Laval och att man
            ser till att svenska kollektivavtal som löner och anställningsvillkor
            ska gälla för alla som jobbar i Sverige. Det är viktigt att vi
            får en välfungerande arbetsmarknad som tar hänsyn till alla människor
            som jobbar i Sverige, oavsett om man är bosatt här, är utstationerad
            eller är här och jobbar på annat sätt.
          </note>
          <note>
            När jag först läste ministerns svar tyckte jag ändå att det fanns
            en ton av angelägenhet hos regeringen att försöka komma till skott
            med detta.
          </note>
          <note>
            Jag har förmånen att sitta med i den parlamentariska utredningen.
            Det återstår att se vad som kommer att ske. Jag instämmer dock
            med Ali Esbati i att det är viktigt att man förtydligar direktiven
            ytterligare för utredningen, och ger tilläggsdirektiv, för att
            kunna klara ut frågorna. De är som sagt var väldigt angelägna.
          </note>
          <note>
            Vi socialdemokrater är också tydliga med vad vi tycker i frågan.
            Vi vill att man river upp lex Laval i den form den är utformad
            i dag och reglerar frågorna på ett bra sätt. Där sträcker vi ut
            en hand till regeringen, om man är benägen att ställa upp på det.
          </note>
          <note type="speaker">
            Anf. 80 Arbetsmarknadsminister ELISABETH SVANTESSON (M):
          </note>
          <note>
            Herr talman! Det var trevligt att höra att Socialdemokraterna
            sträcker ut handen i de här frågorna. Så har det inte riktigt
            låtit de senaste veckorna, speciellt när det gäller lex Laval.
          </note>
          <note>
            När det gäller kommitténs direktiv är det kanske bra om man läser
            in sig på dem. Det står nämligen att man ska överväga vilka lagändringar
            som krävs för att värna den svenska modellen i ett internationellt
            perspektiv. Det är en ganska bred skrivning.
          </note>
          <note>
            Hillevi Larsson säger att vi är tysta inom EU. Då kan jag inte
            vara tyst. Om det är något som jag som arbetsmarknadsminister
            och som regeringen inte är så är det tysta. Varje vecka i förhandlingar
            värnar vi den svenska modellen. Låt mig vara tydlig; det är enormt
            viktigt eftersom vi har en ganska unik modell, men vi lyckas också
            väl med just detta.
          </note>
          <note>
            Herr talman! För att lägga någon slags grund för frågorna tänker
            jag ta mitt avstamp i vad vi gör på EU-nivå. Regeringen arbetar
            i olika sammanhang med att värna den svenska modellen i EU-kontexten.
            Till att börja med är det viktigt att komma ihåg att EU står på
            en tydlig social grund, men det räcker inte att fördraget står
            på en social grund. Grunden måste genomsyra arbetet hela tiden
            och tillämpas i praktiken. Det gör regeringen. Vi jobbar konkret
            med detta inom flera områden.
          </note>
          <note>
            Det första området är arbetet med den ekonomiska samordningen
            i EU som stegvis har stärkts ända sedan 2010. I förhandlingarna
            har regeringen verkat för, och fått gehör för, tydliga skrivningar
            om respekten för de nationella arbetsmarknadsmodellerna, såsom
            den svenska modellen. Ett annat exempel kan vi ta från EU 2020-arbetet.
            I analysverktyget som vi godkände på Epsco den 9 december framgår
            att respekten för arbetsmarknadens parters roller och olikheter
            i nationella system, till exempel lönebildningssystemen, är viktig.
          </note>
          <note>
            Det andra området jag kan ge exempel på handlar om EU-förhandlingar
            på området arbetsrätt. Även här har, och kommer, regeringen att
            värna sociala rättigheter. Som flera här inne känner till nådde
            vi på det senaste Epsco-mötet i december en allmän inriktning
            om tillämpningsdirektivet till det utstationeringsdirektiv som
            vi pratar om. Det är ett direktiv som har intresserat många, och
            vi har haft en fortlöpande dialog med arbetsmarknadens parter
            under resans gång.
          </note>
          <note>
            I alla dessa förhandlingar har vi arbetat aktivt för skrivningar
            som respekterar den svenska arbetsmarknadsmodellen. Man kan ropa:
            Riv upp lex Laval! Man kan ropa högt om ett socialt protokoll.
            Man kan också vara praktisk och jobba aktivt med att värna den
            svenska modellen. Vi måste dock komma ihåg att vi befinner oss
            i en gemenskap där vi numera är 28 länder. Ett av grundfundamenten
            handlar också om att vi hela tiden kan hitta balansen med den
            fria rörligheten, så att vi inte försvårar för företag och människor
            att röra sig över länder men samtidigt kan behålla så mycket som
            möjligt av vår modell. Det är det frågan handlar om.
          </note>
          <note>
            Ett annat exempel där vi också har värnat arbetsrättens område
            handlar om tjänstepensionsdirektivet och bemanningsdirektivet.
            När det gäller bemanningsdirektivet var den allra viktigaste frågan
            för Sverige att vi skulle kunna ha kvar väl fungerande kollektivavtalslösningar.
            Vi har verkligen jobbat för det, praktiskt år från år i varje
            förhandling.
          </note>
          <note>
            Vi har inte varit tysta i EU. Tvärtom värnar vi vår modell. Vi
            ser dock också att vi finns där tillsammans med andra länder.
            Svenska företag och arbetare ska kunna finnas i Tyskland och Polen
            utan att möta hinder, och arbetare och företag från samma länder
            ska kunna vara här utan att möta hinder.
          </note>
          <note>
            Jag återkommer till Laval senare.
          </note>
          <note type="speaker">
            Anf. 81 ALI ESBATI (V):
          </note>
          <note>
            Herr talman! Eftersom det snart är jul vill jag åtminstone ge
            ministern helt rätt i att det finns en del saker när det gäller
            förhållandena i EU där regeringen, visserligen på grund av stor
            press hemifrån men likväl, har varit bra i EU-förhandlingar. Det
            är riktiga linjer som drivs för att det ska vara möjligt att värna
            en modell där kollektivavtal har stor plats och där staten inte
            går in med så mycket detaljregleringar.
          </note>
          <note>
            Det finns dock också frågeställningar som den här, där det har
            skett ganska tydliga och allvarliga förskjutningar av maktbalansen.
            Regeringen har inte bara accepterat att det har skett genom domar
            i EU-domstolen, som i det här fallet har agerat aktivistiskt,
            utan har till och med valt att passa på att gå längre i och med
            lex Laval.
          </note>
          <note>
            Problemet är den lag som vi nu diskuterar. Regering och riksdag
            äger möjligheten att sätta i gång en process med att justera lagen
            utifrån den situation som nu har uppkommit. Vi varnade i och för
            sig tydligt för det i samband med att lagen antogs, men verkligheten
            borde ha hjälpt regeringen att förstå mer. Regeringen verkar dock
            utifrån sina handlingar inte vara speciellt intresserad av att
            ordna upp detta.
          </note>
          <note>
            Jag har inte bara sett kommittédirektiven om utstationering.
            Jag har dem här och ser att det står att man ska överväga vilka
            lagändringar som krävs för att värna den svenska modellen i ett
            internationellt perspektiv. Men när frågan har kommit upp har
            det varit tydligt att det är överväganden i EU-rätten som det
            är fråga om. Det har mig veterligen inte hänt någonting i den
            här utredningen som pekar på någonting annat. Som jag påpekade
            var detta en kritik som kom redan när kommittén skulle tillsättas.
            Jag kan till exempel citera TCO:s chefsjurist. Detta sade han
            redan i oktober 2012: Direktiven är alldeles för smala och de
            ignorerar den heta rättsliga frågan om Lavalreglerna är förenliga
            med internationella regler om facklig förenings- och förhandlingsrätt.
          </note>
          <note>
            Det var precis den här frågan som man från TCO:s och LO:s sida
            vände sig till ILO med, och ILO pekade i precis den riktningen.
            Det borde finnas ett större politiskt intresse från regeringen
            att se det här och agera. Det är synd att det ska behöva komma
            ytterligare kritik från Europarådet. Fortfarande ser jag ingen
            antydan till att det ska bli någon ändring, och det tycker jag
            är synd.
          </note>
          <note>
            För dem som lyssnar vill jag förklara att det här handlar om
            någonting så viktigt som om det inte bara är teoretiskt rätt utan
            också praktiskt möjligt att ta arbetsrättslig konflikt för dem
            som hamnar i en situation där löner och arbetsvillkor är dramatiskt
            sämre än vad de är i gällande svenska kollektivavtal på området.
            Är det då möjligt att få igenom de här rättigheterna, så att de
            inte bara finns någonstans där ute i etern? Lavallagen gör det
            olagligt. Det måste ändras. Om det inte görs av den här regeringen
            ska det göras av nästa.
          </note>
          <note type="speaker">
            Anf. 82 HILLEVI LARSSON (S):
          </note>
          <note>
            Herr talman! Min upplevelse är att regeringen har varit passiv
            medan den här konflikten har pågått. Det gläder mig om arbetsmarknadsministern
            nu framöver kommer att bryta denna passivitet. Det borde i så
            fall vara ett extra skäl att riva upp lex Laval. Om vi håller
            ställningarna på EU-nivå med att värna den svenska modellen och
            lyckas i förhandlingarna finns det ingen anledning alls att behålla
            lex Laval så som den ser ut nu. Skälet som har angetts tidigare
            för att det ser ut som det gör är domen i EU-domstolen.
          </note>
          <note>
            När det gäller utstationering är det möjligt att utstationera
            arbetskraft som kommer till Sverige men även att vi skickar folk
            till andra länder, inte minst företag. Det här är en del av den
            fria rörligheten i EU, men det får aldrig vara så att den fria
            rörligheten står över grundläggande rättigheter såsom fackliga
            rättigheter. Det är det som den här debatten handlar om.
          </note>
          <note>
            Självklart ska företag kunna röra sig fritt över gränserna och
            arbetskraft kunna komma hit och arbeta, men det grundläggande
            är att det är svenska löner som gäller i Sverige. Vi reglerar
            våra löner genom kollektivavtal. Då måste det självklart vara
            möjligt för fackliga organisationer att hävda de här kollektivavtalen.
            Det handlar om rättigheter som man har kämpat i många år för att
            uppnå.
          </note>
          <note>
            Det finns ett brett fackligt stöd ute i EU för att vi ska kunna
            stå upp för våra kollektivavtal. Det är en missuppfattning att
            man från andra länder vill komma hit och dumpa svenska löner.
            Åtminstone vill inte fackliga organisationer det.
          </note>
          <note>
            När det gäller kritiken som har kommit från ILO och Europarådet
            är det allvarligt, tycker jag, att de kritiserar oss för att vi
            har brutit mot rättigheter som egentligen borde vara självklara
            i Sverige. I lex Laval har man gått alldeles för långt i att begränsa
            konflikträtten och därmed begränsa möjligheterna till kollektivavtal.
          </note>
          <note>
            Det handlar om lägre löner och bristfälliga försäkringar, att
            man kringgår kollektivavtal. Alltså handlar det om konkreta försämringar.
            Det gäller för de människor som kommer hit och arbetar, och det
            känns inte rättssäkert att man har ett A- och ett B-lag på svensk
            arbetsmarknad. Men det är inte heller rätt mot fackliga organisationer
            som hävdar kollektivavtalen att man kan kringgå dem på det här
            sättet och att de till och med riskerar att tvingas betala böter
            om de står upp för grundläggande fackliga rättigheter. Det har
            drabbat Byggnads och Elektrikerna.
          </note>
          <note>
            Byggnads och Elektrikerna har ställt frågan till regeringen om
            regeringen kommer att kompensera organisationerna för de här skadestånden.
            Jag hoppas verkligen att regeringen tar det kravet i beaktande,
            för menar man allvar med den svenska modellen och kollektivavtalen
            kan man inte straffa de här organisationerna för att de står upp
            för dessa grundläggande rättigheter.
          </note>
          <note>
            Det som behövs nu är alltså ett svar till Byggnads och Elektrikerna
            gällande kompensation. Det är också uppenbart att det behövs ett
            tilläggsdirektiv till utredningen som för närvarande arbetar med
            frågan om att det måste handla också om internationella åtaganden
            och vara i enlighet med dem. Detta borde inte vara problematiskt
            i och med att ministern säger att arbetet med att hävda den svenska
            modellen är framgångsrikt på EU-nivå.
          </note>
          <note>
            Självklart ska vi stå upp för ett socialt protokoll i EU. Det
            har vi ett riksdagsbeslut på, så det hoppas jag att regeringen
            står upp för.
          </note>
          <note type="speaker">
            Anf. 83 JOHAN ANDERSSON (S):
          </note>
          <note>
            Herr talman! Jag vill börja med att tacka Elisabeth Svantesson
            för det förra inlägget. Det låter positivt, tycker jag, med statsrådets
            syn när det gäller frågan. Vi har inte riktigt upplevt att tidigare
            arbetsmarknadsministrar har haft den synen på lex Laval. Om det
            som sägs står för någonting borde det finnas goda förhoppningar
            att den parlamentariska kommittén kan komma fram till bra slutsatser
            framöver gällande detta. Det återstår att se.
          </note>
          <note>
            Vi kommer in i ett skarpt läge nu under våren 2014, och det blir
            naturligtvis spännande att se om orden som statsrådet hänvisar
            till och det som hon säger när det gäller lex Laval kan leda till
            en öppning i det.
          </note>
          <note>
            Vi socialdemokrater är tydliga med vad vi tycker när det gäller
            lex Laval. Vi vill riva upp den och förbättra den så att vi reglerar
            arbetsmarknaden på ett bättre sätt. Det kan inte vara meningen
            att utländsk arbetskraft ska komma hit och få betydligt sämre
            villkor i Sverige än vad svensk arbetskraft har. Framför allt
            kan det inte vara meningen att de fackliga organisationerna inte
            ges möjlighet att ta en konflikt gällande detta. Det är i allra
            högsta grad viktigt att det här regleras.
          </note>
          <note type="speaker">
            Anf. 84 Arbetsmarknadsminister ELISABETH SVANTESSON (M):
          </note>
          <note>
            Herr talman! Det är helt riktigt att regeringen värnar den svenska
            modellen även i gränsöverskridande situationer och tar olika förhandlingar
            om just att vi ska kunna använda vår modell i så stor utsträckning
            som möjligt. Men vi måste också komma ihåg, och ni har ju påmint
            mig, vad som hände i Vaxholm för snart tio år sedan när de lettiska
            byggarbetarna möttes av de fackförbund som ni nu nämner och dess
            medlemmar som ropade: Go home! Det gjorde att hela den processen
            och vad som krävdes där, menar EU-domstolen, inte var förenligt
            med EU-rätten.
          </note>
          <note>
            Det där kan man inte ta lätt på. Man kan absolut ropa: Riv upp
            lex Laval! Men vi finns med i ett sammanhang där svenska företag
            och deras arbetare tillfälligt jobbar i Tyskland, Frankrike, Polen,
            och vi finns med i ett sammanhang där polska, tyska, franska företag
            finns här med sina medarbetare under en kort tid, för det är tillfälliga
            jobb vi pratar om.
          </note>
          <note>
            För mig är det fullständigt självklart att det ska vara ordning
            och reda för alla som finns på svensk arbetsmarknad. Men vi måste
            också komma ihåg att varje person som kommer till Sverige och
            varje svensk som åker till ett annat land har med sig sitt eget
            skydd till den arbetsmarknaden. Det är grunden. Det är inte så
            att man inte har något skydd, utan alla som är ute och reser,
            alla som jobbar tillfälligt i ett annat land, har med sig ett
            skydd. Sedan stärks skyddet på svensk arbetsmarknad genom arbetsmiljölag,
            genom arbetstidslag och genom att man faktiskt kan kräva de här
            minimivillkoren i kollektivavtal. Vi menar i grunden att vi genom
            Lavaldomen och förändringen av utstationeringslagen lever upp
            till våra internationella åtaganden.
          </note>
          <note>
            Vi menar att den sociala stadgans expertkommitté gör väldigt
            långtgående tolkningar av innebörden av stadgans artiklar. Samma
            sak gäller rapporten från ILO och Europarådet. Det innebär inte
            bara kritik mot svensk rätt utan även mot EU-rätten.
          </note>
          <note>
            Detta är frågor i en process vi nu diskuterar. Vi får se var
            det landar – det är pågående processer. Men vi måste hela tiden
            se två delar. Vi ska ha sjysta villkor på svensk arbetsmarknad,
            och vi ska värna vår svenska arbetsmarknadsmodell så mycket som
            möjligt. Vi måste samtidigt ha en balans mot den fria rörligheten.
          </note>
          <note>
            Jag har upptäckt och sett i Socialdemokraternas budget att de
            till och med har gått ett steg längre när det gäller ett socialt
            protokoll. Det ska inte längre vara likställt med rörligheten,
            utan nu ska de sociala frågorna överordnas den ekonomiska friheten.
          </note>
          <note>
            Då är frågan hur arbetet ska kunna föras vidare. Min erfarenhet
            från tre korta månader som arbetsmarknadsminister är att de 28
            länderna i EU-samarbetet har väldigt olika syn på dessa frågor.
          </note>
          <note>
            Jag är inte säker på att vi i en förhandling skulle nå en bättre
            position än i dag när det gäller ett socialt protokoll, utifrån
            till exempel lex Laval. I stället för att ropa Riv upp! och föra
            en plakatpolitik tycker jag att det är viktigt att se hur man
            kan jobba konstruktivt i varje förhandling för att vi ska få behålla
            vår modell så intakt som möjligt. Det är den position jag har
            som arbetsmarknadsminister i regeringen.
          </note>
          <note type="speaker">
            Anf. 85 ALI ESBATI (V):
          </note>
          <note>
            Herr talman! Nu valde ministern att i det här inlägget skärpa
            till språkbruket och vrida lite på historieskrivningen. Det gick
            inte till så att det kom några och ropade Go home! och så fick
            vi en antifacklig lag.
          </note>
          <note>
            Konflikten i Vaxholm handlade om ett lettiskt företag som hade
            sämre villkor. I diskussionen angavs helt felaktiga och påhittade
            saker. Sedan valde Svenskt Näringsliv att göra en stor kampanj
            runt detta. De pressade på och drev saken vidare till EU-domstolen
            trots att företaget självt försvann under processen.
          </note>
          <note>
            Därigenom, efter mycket prestige och pengar som investerats,
            fick de med sig en dom från EU-domstolen, som jag menar agerade
            tydligt aktivistiskt och ändrade maktbalansen på arbetsmarknaden.
          </note>
          <note>
            När Byggnads och Elektrikerförbundet tog konflikten var det givet
            för dem att de hade rätt att göra det och att det var uppenbart
            att det var deras roll. Det var inte utifrån något slags allmän
            snällhetskompensation. ILO till exempel menar att de ska kompenseras.
          </note>
          <note>
            Det är den situation vi har hamnat i. Denna långa process visar
            att det är starka krafter, både arbetsgivarorganisationer och
            krafter inom EU-domstolen, som står på den sida som har velat
            försämra arbetstagarnas skydd.
          </note>
          <note>
            I den situationen är det viktigt att arbetstagare i Sverige kan
            räkna med att ha regeringen på sin egen sida i konflikten. Regeringen
            har sagt sig stå för den svenska modellen. Dess värre kan den
            i denna fråga knappast sägas ha agerat särskilt hårt och starkt.
          </note>
          <note type="speaker">
            Anf. 86 HILLEVI LARSSON (S):
          </note>
          <note>
            Herr talman! Det är sant att man har med sig ett skydd från sitt
            hemland när man kommer från ett annat EU-land till Sverige. Problemet
            är om det skyddet är mycket sämre än det skydd man får i Sverige
            med svenska kollektivavtal. Risken är att det blir lönedumpning
            och ett utnyttjande där det handlar om att dumpa löner och rättigheter.
          </note>
          <note>
            Det som krävs är att det skydd som gäller i Sverige för svenska
            arbetare och arbetstagare ska gälla även dem som kommer hit. Det
            är där problemet ligger.
          </note>
          <note>
            När det gäller det sociala protokollet tycker jag att det är
            en bra avvägning – om det införs, vilket jag hoppas – att det
            överordnas den fria rörligheten. Om man inte gör det öppnar man
            upp för en mängd juridiska konflikter. Ska de vara jämställda?
            Vad är i så fall överordnat det ena eller det andra? Då kommer
            vi verkligen att få se många domar. Risken är att det blir domstolarna
            som fastslår vad som ska gälla.
          </note>
          <note>
            Jag tycker att det är bättre att slå fast vad som ska gälla genom
            politiska beslut, och så får domstolarna sedan tolka det.
          </note>
          <note>
            Problemet med Vaxholmsdomen, där EU-domstolen dömde ut Elektrikerförbundets
            och Byggnads konfliktåtgärder, är just att det blev en tolkningsfråga
            vad som egentligen gällde och vad som var överordnat. Domstolen
            slog fast att det var de fackliga organisationerna som gjorde
            fel. Det är inte självklart när man ser till andra sociala rättigheter
            som finns.
          </note>
          <note>
            Nu krävs att vi till hundra procent står upp för den svenska
            modellen här hemma och att vi fortsätter att driva de här frågorna
            på EU-nivå.
          </note>
          <note>
            Med den kritik vi har fått krävs ett tilläggsdirektiv till den
            utredning som arbetar i Sverige. Målet är att lex Laval ska rivas
            upp.
          </note>
          <note type="speaker">
            Anf. 87 Arbetsmarknadsminister ELISABETH SVANTESSON (M):
          </note>
          <note>
            Herr talman! Det här är en intressant och viktig debatt. Jag
            har redogjort för hur regeringen arbetar i EU med sociala rättigheter
            och värnandet av den svenska modellen.
          </note>
          <note>
            Vi har systematiskt och effektivt arbetat för detta och även
            nått framgång i förhandling efter förhandling, senast när det
            gäller just tillämpningsdirektivet för utstationeringsdirektivet.
            Vi pratar om entreprenörsansvar och kontrollåtgärder. Det är så
            jag tycker att vi ska arbeta – konstruktivt.
          </note>
          <note>
            Att riva upp lex Laval, som Vänsterpartiet och Socialdemokraterna
            kräver, tror jag inte är riktigt seriöst. Det förutsätter att
            EU-rätten ändras.
          </note>
          <note>
            För mig är det alldeles självklart att man ska ha sjysta villkor
            på svensk arbetsmarknad oavsett om man kommer från Sandviken,
            New Delhi eller Kraków. Man ska veta vilka starka rättigheter
            man har. Här är det viktigt att till exempel fackförbund bevakar
            ordningen på svensk arbetsmarknad, informerar och är transparent
            om vad som gäller.
          </note>
          <note>
            Det är viktigt att ett polskt företag får information om vad
            som gäller när de kommer till Sverige så att de inte hindras att
            göra jobb här. På samma sätt måste svenska företag få rätt information
            när de möter andra delar av Europa.
          </note>
          <note>
            Europa, där vi har fri rörlighet och företag och människor kan
            röra sig, göra affärer och byta tjänster, är nämligen enormt viktigt.
          </note>
          <note>
            Skyddet ska vara starkt, men vi ska inte göra det svårare för
            människor eller företag att växa på denna marknad som faktiskt
            är gemensam.
          </note>
          <note>
            Överläggningen var härmed avslutad.
          </note>
          <note>
            9 § Svar på interpellation 2013/14:156 om visstidsanställningar
          </note>
          <note type="speaker">
            Anf. 88 Arbetsmarknadsminister ELISABETH SVANTESSON (M):
          </note>
          <note>
            Herr talman! Hillevi Larsson har ställt mig ett antal frågor
            om visstidsanställningar. Inledningsvis undrar hon vilken slutsats
            jag drar av de två utredningar om visstidsanställningar som gjorts.
          </note>
          <note>
            Regeringens linje är att de svenska reglerna om visstidsanställningar
            är förenliga med det så kallade visstidsdirektivets bestämmelser.
            Regeringen, och jag med den, tar visstidsfrågan på mycket stort
            allvar. I de två promemorior som tidigare tagits fram har vissa
            lagändringar föreslagits i syfte att förbättra regelverket.
          </note>
          <note>
            Att vi inte har gått vidare med förslagen beror bland annat på
            att arbetsmarknadens parter har haft vitt skilda uppfattningar
            avseende om någon ändring behöver göras.
          </note>
          <note>
            Vidare undrar Hillevi Larsson om jag har gjort ställningstagandet
            att reglerna för visstidsanställningar i Sverige bör ändras, i
            enlighet med EU:s direktiv. Hon frågar också vilka åtgärder jag
            kommer att vidta gällande visstidsanställningar och när detta
            ska ske.
          </note>
          <note>
            Jag står här fast vid den linje som den tidigare arbetsmarknadsministern,
            Hillevi Engström, haft i ärendet. Det är i nuläget inte aktuellt
            med någon lagändring.
          </note>
          <note>
            På senare tid har omfattningen av längre perioder av visstidsanställningar
            särskilt uppmärksammats i den allmänna debatten. Det är därför
            angeläget att så långt som möjligt skapa större klarhet runt hur
            användningen av tidsbegränsade anställningar i Sverige ser ut.
          </note>
          <note>
            Slutligen har Hillevi Larsson också frågat mig om jag delar uppfattningen
            att viktiga dokument endast ska hemligstämplas om synnerliga och
            väl preciserade skäl föreligger och, om dessa skäl inte längre
            föreligger, att dokumenten snarast ska offentliggöras.
          </note>
          <note>
            Regeringens och Regeringskansliets arbete präglas av öppenhet
            och offentlighet. I arbetet med utlämnande av allmänna handlingar
            följer Regeringskansliet gällande lagar och regler. I det ärende
            Hillevi Larsson nämner i sin interpellation omfattas uppgifterna
            i handlingen av utrikessekretess.
          </note>
          <note type="speaker">
            Anf. 89 HILLEVI LARSSON (S):
          </note>
          <note>
            Herr talman! Bakgrunden till min interpellation är att många
            i Sverige inte har fast anställning utan olika former av tidsbegränsade
            anställningar. Det kan handla om provanställning, vikariat, säsongsanställning
            eller allmän visstidsanställning som innebär att arbetsgivaren
            inte ens behöver ge något skäl till varför personen i fråga är
            visstidsanställd.
          </note>
          <note>
            Huvudregeln är att man ska vara tillsvidareanställd, alltså ha
            en fastare form av anställning, men det går att göra undantag,
            och det är problemet. En undersökning som gjordes för några år
            sedan visar att var sjunde person i Sverige är visstidsanställd.
            Det är en ganska hög siffra. Om vi tittar på grupperna med flest
            visstidsanställda kan vi se att varannan under 25 år är visstidsanställd.
            Vi kan se att det slår mot både arbetare och tjänstemän, men det
            är fler inom arbetaryrkena som är drabbade. Vi kan också se att
            det slår mot både män och kvinnor, men det är fler kvinnor som
            drabbas. I topp ligger Hotell- och restaurangfacket, alltså de
            som jobbar inom det området. Det är både kvinnor och män, men
            kvinnorna är överrepresenterade.
          </note>
          <note>
            Det som hänt är att EU-kommissionen haft synpunkter på det. Det
            finns anledning att ha synpunkter på det, även oavsett vad kommissionen
            tycker i frågan. Kommissionen har under många år påtalat att Sverige
            bryter mot EU-direktiv på det här området. Man ska alltså inte
            kunna stapla olika visstidsanställningar på varandra hur länge
            som helst med resultatet att människor i värsta fall aldrig får
            en fast anställning. Här har EU-kommissionen kommit med kritik
            mot Sverige. Vi sticker ut i den här frågan.
          </note>
          <note>
            Trots kritiken har ingenting hänt. Jo, regeringen har tillsatt
            två utredningar, men det har inte resulterat i att visstidsanställningarna
            minskat eller i regler för att begränsa visstidsanställningar.
            Kommissionen börjar tröttna på regeringen när det gäller den här
            frågan, och vi riskerar att dras inför domstol för att vi bryter
            mot EU-direktiv på området. Nu fick vi ett klargörande från ministern,
            att det inte blir några lagändringar. Det tycker jag är oroväckande
            både med tanke på alla de människor som är visstidsanställda och
            för att vi riskerar att dras inför EU-domstolen.
          </note>
          <note>
            När det gäller visstidsanställning så visst, möjligheten ska
            finnas. Det kan vara ett sätt att få in en fot på arbetsmarknaden,
            till exempel i form av en provanställning eller ett graviditetsvikariat,
            det vill säga att när någon är föräldraledig kan man gå in som
            ersättare. Problemet uppstår när visstidsanställningen bara fortsätter
            och fortsätter, när det inte endast gäller under en kortare tid
            utan när olika visstidsanställningar staplas på varandra.
          </note>
          <note>
            Det finns undersökningar på hur de människor mår som är visstidsanställda
            under lång tid. De har sämre hälsa än de med fast anställning.
            Det handlar om ökad stress, otrygghet, osäker ekonomi och svårigheter
            att få lån och bostad. Det finns många sådana effekter kopplade
            till otrygga anställningar, framför allt till visstidsanställningar.
          </note>
          <note>
            Jag vill därför fråga: Ska vi verkligen inte hjälpa alla de människor
            som är visstidsanställda? Och ska vi inte göra någonting åt problemet
            så att vi slipper hamna i EU-domstolen?
          </note>
          <note type="speaker">
            Anf. 90 Arbetsmarknadsminister ELISABETH SVANTESSON (M):
          </note>
          <note>
            Herr talman! När man lyssnar på Hillevi Larsson skulle man nästan
            kunna tro att hon vill förbjuda visstidsanställningar. Hon får
            väl svara på om det är det hon är ute efter.
          </note>
          <note>
            Svensk arbetsmarknad ska såklart präglas av ordning och reda
            och av goda villkor. Av alla anställda hade 84 procent heltidsanställning,
            det vill säga tillsvidareanställning, 2012. Arbetsgivare som har
            ett arbetskraftsbehov som sträcker sig över en längre tid bör
            naturligtvis erbjuda tillsvidareanställning. Vi talade tidigare
            om bemanningsbranschen, som någon ondgjorde sig över. Även där
            finns mestadels tillsvidareanställningar.
          </note>
          <note>
            Samtidigt måste arbetsgivare ha möjlighet att anpassa sin verksamhet
            efter nya förutsättningar, såväl bättre som sämre, bland annat
            genom tidsbegränsade anställningar. Det vore intressant att höra
            om Hillevi Larsson delar den synpunkten. Tidsbegränsade anställningar
            är en viktig bro in på arbetsmarknaden, särskilt för unga människor
            och för andra med svårighet att finna en plats på arbetsmarknaden.
          </note>
          <note>
            Under de senaste 25 åren har andelen med tidsbegränsad anställning
            varit ungefär densamma, någonstans mellan 12 och 17 procent. Andelen
            tidsbegränsade anställningar har hållit sig på ungefär samma nivå
            sedan tidigare socialdemokratiska regeringars tid, liksom reglerna
            för tidsbegränsade anställningar och visstidsanställningar.
          </note>
          <note>
            En siffra som är viktig att lyfta fram kommer från Eurostat och
            visar att Sverige är bland de länder som har det allra största
            flödet från tillfälliga till fasta jobb. Det är viktigt, för det
            visar att det ofta är en väg in till en fast anställning. Varje
            kvartal går ungefär 70 000 personer från en tidsbegränsad anställning
            till en tillsvidareanställning. I tider av ekonomisk oro och kris
            ställs den svenska arbetsmarknaden inför stora utmaningar. Att
            då begränsa möjligheterna till tidsbegränsade anställningar tror
            jag är fel väg att gå.
          </note>
          <note>
            Min och regeringens uppfattning är att reglerna i lagen om anställningsskydd
            är i linje med EU-rätten och visstidsdirektivet. Sedan tror jag
            att just möjligheten för företag att anställa medarbetare på tidsbegränsade
            anställningar är ett viktigt komplement när företagens anpassningsbarhet
            är avgörande för att behålla konkurrenskraften.
          </note>
          <note>
            Vid mina många resor runt om i Sverige möter jag arbetsgivare.
            En del av dem tycker att bemanningsföretag kan vara bra att använda
            sig av i tider av osäkerhet, andra anställer tillfälligt just
            på en visstidsanställning. För dem som anställs kan det vara den
            första chansen. Det kan för till exempel en ung person vara första
            raden i ett cv. Det gäller både bemanningsbranschen och visstidsanställningar.
          </note>
          <note>
            Grunden på svensk arbetsmarknad är fast anställning – så har
            vi det – men visstidsanställningar är viktiga. Jag vill gärna
            höra om Hillevi Larsson delar den uppfattningen.
          </note>
          <note type="speaker">
            Anf. 91 HILLEVI LARSSON (S):
          </note>
          <note>
            Herr talman! Som jag sade tidigare kan visstidsanställning vara
            en positiv ingång för den som ännu inte fått in en fot på arbetsmarknaden.
            Det handlar om exempelvis provanställning eller om att under en
            begränsad tid ersätta någon som är borta. Problemet är när systemet
            missbrukas, och det sker i alltför många fall. Man får en visstidsanställning
            inte bara en gång utan om och om igen. Man får aldrig fast anställning.
          </note>
          <note>
            TCO kom nyligen med en undersökning som visar att vi i Sverige
            har 65 000 personer som varit visstidsanställda mer än fem år
            hos samma arbetsgivare. Det visar att vi har ett problem. Problemet
            är inte bara att vi riskerar att hamna inför EU-domstolen, utan
            det är också ett reellt problem för alla dem som är visstidsanställda.
          </note>
          <note>
            Med tanke på den bostadsmarknad vi har ser vi att om man inte
            har fast anställning kan det vara svårt att få lån. Då är man
            hänvisad till hyresrätt, men marknaden för hyresrätter är liten.
            Dessutom har regeringens stöd till byggande tagits bort. Det blir
            många problem som inte enbart är kopplade till arbetsplatsen utan
            även till privatlivet, som blir problematiskt när man inte får
            fast anställning. Att inte veta om man kommer att ha ett jobb
            när anställningstiden går ut är problematiskt.
          </note>
          <note>
            Det finns alltså många problem kopplade till det, och jag tycker
            inte att vi ska strunta i EU-kommissionens kritik. Det känns lite
            grann som att svaret går i den riktningen. När man rent ut säger
            att man inte kommer att ändra svensk lagstiftning när det gäller
            visstidsanställningar är det detsamma som att säga att man struntar
            i kommissionens kritik. Det handlar om EU-direktiv som vi förbundit
            oss att följa, och det är inte utan anledning som kommissionen
            kommer med kritiken. Det är uppenbart att vi bryter mot gällande
            direktiv.
          </note>
          <note>
            Det har förekommit en kommunikation mellan Regeringskansliet
            och EU-kommissionen i den här frågan. Regeringen har hemligstämplat
            svaret från kommissionen. Min fråga var ju vilka regler som gäller
            för hemligstämpling av dokument. Man borde rimligtvis kunna hemligstämpla
            bara enstaka meningar eller ord. Jag tycker att det är att gå
            lite väl långt att hemligstämpla allt.
          </note>
          <note>
            Även om vi bortser från den kommunikation som har hemligstämplats
            är frågan hur vi från svenskt håll går vidare med detta.
          </note>
          <note>
            Regeringen säger att den kallar parterna till sig för att utvärdera
            detta. Men samtidigt säger den att det inte kommer att ske någon
            lagändring. Risken är då överhängande att vi kommer att hamna
            hos EU-domstolen.
          </note>
          <note>
            Vad är regeringens strategi? Kommer den i det längsta att hålla
            fast vid att betala böter och inte ändra lagarna, eller kommer
            den åtminstone att ändra lagstiftningen om Sveriges agerande underkänns
            i EU-domstolen och vi får betala böter?
          </note>
          <note>
            Det bästa vore väl ändå att förebygga att vi hamnar i den situationen.
            Om vi ändå måste ändra reglerna, varför ska vi då betala böter?
            Det enklaste vore att ta till sig EU-kommissionens kritik och
            ändra lagarna.
          </note>
          <note>
            Vi har två utredningar där man har tittat på hur det ser ut.
            Det borde inte behöva utredas mer, utan vi borde kunna ändra reglerna
            direkt. Vi skulle dessutom hjälpa där det handlar om missbruk,
            det vill säga där det varit visstidsanställningar under väldigt
            lång tid.
          </note>
          <note type="speaker">
            Anf. 92 Arbetsmarknadsminister ELISABETH SVANTESSON (M):
          </note>
          <note>
            Herr talman! Det kommissionen är ute efter är att lyfta fram
            fall av missbruk. Några fall av missbruk av det slag som kommissionen
            ger exempel på i det motiverande yttrandet har inte blivit känt
            för regeringen. Vi har inte en dom, och vi vet inte om det är
            på det sättet som kommissionen säger. Det är därför vi har fört
            en dialog med kommissionen som vi tror är viktig.
          </note>
          <note>
            Jag har stor respekt för TCO. Men just den undersökning som man
            presenterade har jag inte stor respekt för. Det beror framför
            allt på att det kräver ganska långtgående frågeställningar för
            att göra den typen av undersökningar.
          </note>
          <note>
            I det här fallet handlar det om att det var ett väldigt stort
            bortfall. Man brukar alltid göra en bortfallsanalys: Vad beror
            det stora bortfallet på? Sedan gör man en analys av detta. Därför
            känner jag att jag inte helt och hållet kan lita på TCO:s undersökning.
            Jag vill gärna veta mer om detta för att känna mig trygg med den.
          </note>
          <note>
            Det är helt korrekt att regeringen för en dialog. Som jag sade
            i mitt förra inlägg är visstidsanställningar en viktig del av
            svensk arbetsmarknad. Det är en bro för många och speciellt många
            unga att komma in på arbetsmarknaden.
          </note>
          <note>
            Jag möter ofta unga på mina resor som har börjat med en timanställning
            och sedan fått en fast anställning. Det har varit en väg in. De
            har först fått en timanställning, en visstidsanställning och sedan
            en tillsvidareanställning.
          </note>
          <note>
            I den tid som nu är ganska tuff på arbetsmarknaden är det inte
            rätt väg att gå att försvåra visstidsanställningar. Det är också
            därför vi säger nej till det i det här skedet.
          </note>
          <note type="speaker">
            Anf. 93 HILLEVI LARSSON (S):
          </note>
          <note>
            Herr talman! Det har gjorts två utredningar på initiativ av regeringen.
            De utredningarna borde ändå visa någonting om hur situationen
            ser ut. TCO är inte de enda som har tittat på hur många som har
            visstidsanställning. Det har man även tittat på i andra sammanhang.
          </note>
          <note>
            En siffra som jag har sett är att av alla arbetstagare är var
            sjunde visstidsanställd. Det är möjligt att den siffran är felaktig.
            Men då borde man kunna påvisa det efter alla utredningar och de
            två som redan har gjorts.
          </note>
          <note>
            Om det nu är nödvändigt att göra en ny utredning kan man väl
            göra det så snabbt som möjligt så att vi slipper hamna hos EU-domstolen
            och slipper betala böter.
          </note>
          <note>
            Det är också märkligt att man underkänner den bild som väldigt
            många ger på arbetsmarknaden. Vi kan se att många ungdomar som
            bevisligen har visstidsanställningar har väldigt svårt att få
            fast jobb. Vi kan se att det gäller många inom framför allt arbetaryrkena
            och väldigt många kvinnor.
          </note>
          <note>
            Jag förstår inte riktigt det som är huvudargumentet. Jag kan
            förstå det om man tycker att det är okej att stapla visstidsanställningar
            på varandra i alla oändlighet. Om man tycker att det är okej förstår
            jag att man inte agerar. Men jag förstår inte att man kan låta
            bli att agera utifrån att man inte vet hur det ser ut i dag trots
            alla de undersökningar som har gjorts.
          </note>
          <note>
            När det gäller TCO:s undersökning – även om det är ett bortfall
            i svarsfrekvensen, det vill säga de som inte väljer att svara
            – är det väldigt många som har svarat att de har visstidsanställning
            och har haft det i mer än fem år.
          </note>
          <note>
            Jag vill inte förbjuda visstidsanställningar. De måste finnas
            för att arbetsmarknaden ska fungera, och det är ett sätt att få
            in en fot. Däremot borde missbruk av visstidsanställning förbjudas.
            Man ska inte kunna vara visstidsanställd i över två år. Det är
            en bra gräns att sätta.
          </note>
          <note type="speaker">
            Anf. 94 Arbetsmarknadsminister ELISABETH SVANTESSON (M):
          </note>
          <note>
            Herr talman! Detta får avsluta min 38:e interpellationsdebatt
            för den här hösten. Jag ska säga någonting kort. Jag vill först
            önska alla en god jul och tacka för bra diskussioner.
          </note>
          <note>
            Det handlar väldigt mycket om anställningsformer den här hösten
            och väldigt lite om hur jobben ska fortsätta att växa till. Vi
            får återkomma till det.
          </note>
          <note>
            Den här frågan är viktig. Visstiden är en viktig del av svensk
            arbetsmarknad. Det är också viktigt att vi inte har missbruk.
            Det är inte väldigt många undersökningar som visar att vi har
            ett missbruk. Det är poängen. Det är något vi inte vet.
          </note>
          <note>
            Den undersökning som TCO presenterade tycker jag är bristfällig.
            Det är viktigt att vi får reda på hur det är. Jag kan inte bygga
            lagstiftning på TCO:s opinionsundersökning. Vi behöver ha mer
            data än så.
          </note>
          <note>
            Vi vet ganska väl hur det ser ut med att människor har en visstidsanställning.
            Vi vet också att många går från visstidsanställning till en fast
            anställning. Inte mindre än 70 000 varje kvartal går från en tidsbegränsad
            anställning till en tillsvidareanställning.
          </note>
          <note>
            Det visar att flödet är stort. Sverige är ett av de länder i
            EU som har störst flöde. Det är också därför det är viktigt att
            säga att det är en viktig anställningsform. Den ska inte missbrukas.
            Vi för en diskussion med kommissionen om detta. God jul, och för
            den delen också en glad jul!
          </note>
          <note>
            Överläggningen var härmed avslutad.
          </note>
          <note>
            10 § Svar på interpellation 2013/14:196 om möjligheten att ta
            del av tv-sändningarna från vinter-OS
          </note>
          <note type="speaker">
            Anf. 95 Kultur- och idrottsminister LENA ADELSOHN LILJEROTH (M):
          </note>
          <note>
            Herr talman! Carina Adolfsson Elgestam har frågat mig dels om
            jag anser att en majoritet av svenskarna ska få möjlighet att
            ta del av större idrottsevenemang som vinter-OS via våra fria
            tv-kanaler, dels om jag avser att göra något för att införa en
            evenemangslista där större idrottsevenemang ingår.
          </note>
          <note>
            Allmänt sett ligger det i idrottens eget intresse att de evenemang
            som sänds i tv når så många tittare som möjligt. Internationella
            olympiska kommittén (IOK), som äger rättigheterna till vinter-OS,
            har också uttalat att organisationen har som princip att försäkra
            att så mycket som möjligt sänds och att sändningarna når en så
            bred publik som möjligt. Det bör betonas att den samlade svenska
            idrottsrörelsen inte har framfört något annat än att marknaden
            för sändningsrättigheter bör vara fri.
          </note>
          <note>
            Enligt EU:s AV-direktiv får varje medlemsstat säkerställa att
            programföretag som har exklusiva sändningsrättigheter inte sänder
            evenemang som anses vara av särskild vikt för samhället på ett
            sådant sätt att en väsentlig del av allmänheten inte får tillgång
            till sändningen i fri tv. Det sker genom fastställande av en så
            kallad evenemangslista. Denna möjlighet har funnits i Sverige
            sedan 1999. Det bör noteras att med fri tv avses enligt direktivet
            program som kan ses utan andra avgifter än eventuell lagstadgad
            tv-avgift och grundabonnemang i kabel-tv-nät.
          </note>
          <note>
            Myndigheten för radio och tv redovisade den 15 november 2013
            sitt uppdrag att analysera och lämna ett förslag till hur en evenemangslista
            kan utformas. Myndighetens rapport har remitterats till myndigheter,
            företag och organisationer för synpunkter senast den 6 mars 2014.
            Regeringen kommer därefter att ta ställning till myndighetens
            förslag. En eventuell evenemangslista måste vara förenlig med
            EU-rätten och därtill godkännas av Europeiska kommissionen.
          </note>
          <note type="speaker">
            Anf. 96 CARINA ADOLFSSON ELGESTAM (S):
          </note>
          <note>
            Herr talman! Vancouver 2010: Charlotte Kalla vinner guld. Turin
            2006: Anja Pärson vinner guld. Lillehammer 1994: Där tror jag
            att det är väldigt många som minns såväl guld i hockey som guld
            till Pernilla Wiberg. Det är några av de guldmedaljer som svenska
            idrottspersoner har tagit genom åren. Det är någonting som engagerar
            hemma i tv-sofforna på många olika sätt.
          </note>
          <note>
            Utifrån hur läget ser ut just nu verkar det inte som att hela
            svenska folket i den mån man önskar ska få möjlighet att se OS
            i Ryssland vintern 2014. Därför är det som jag ser i svaret lite
            förvånande, herr talman. Först och främst upplever jag inte att
            det är något konkret svar utifrån frågan om regeringen har för
            avsikt att göra en evenemangslista.
          </note>
          <note>
            När jag påstår detta, herr talman, tycker jag att svaret i sig
            visar på det. Först har man, enligt det som riksdagen har sagt
            under 2012, gett Myndigheten för radio och tv ett uppdrag. De
            redovisade svaret den 15 november, och nu är det ute på remiss.
            Det är det som är intressant, för remisstiden pågår fram till
            den 6 mars. Men OS, herr talman, är i februari 2014. Jag antar
            att det betyder att som läget är just nu kommer det att vara cirka
            en och en halv miljon svenska invånare som inte kommer att ha
            tillgång till att titta på en sådan viktig händelse som ett OS
            är. Det känns lite märkligt.
          </note>
          <note>
            Mot bakgrund av detta skulle man kunna säga att politik är att
            vilja. Om alliansregeringen verkligen vill göra slag i saken är
            det hög tid att ta tag i detta redan nu och inte invänta remissinstanserna.
            I så fall skulle man ha satt en kort remisstid och pekat ut att
            detta är viktigt. Precis som ministern skriver i sitt svar måste
            detta godkännas av kommissionen. Det betyder att det är en viss
            administration under resans gång. Vi får hoppas att det är klart
            fram till dess om betal-tv-kanaler i framtiden vinner själva upphandlingen
            av stora idrottsarrangemang.
          </note>
          <note>
            Vi kan också notera att i grund och botten – i alla fall som
            svaret är utformat – följer inte alliansregeringen det som riksdagen
            har uttalat, det vill säga att man ska leverera förslag på en
            evenemangslista. Beslutet fattades under 2012, så det har funnits
            ganska lång tid att leverera på. Man hade kunnat göra det i god
            tid före – i det här fallet – vinter-OS.
          </note>
          <note>
            Jag kan lägga till att det är första gången som det här behövs.
            Tidigare har denna typ av sändningar gått till de fria tv-kanalerna.
          </note>
          <note type="speaker">
            Anf. 97 Kultur- och idrottsminister LENA ADELSOHN LILJEROTH (M):
          </note>
          <note>
            Herr talman! Jag kan börja med att dela Carina Adolfsson Elgestams
            och alla övriga svenskars glädje över de medaljer som har tagits
            under de olympiska spelen. Jag hade dessutom förmånen att själv
            vara på plats i Vancouver när Charlotte Kalla gick i mål, så den
            känslan fick jag i allra högsta grad dela i realtid.
          </note>
          <note>
            När vi sedan kommer till frågan om en evenemangslista är det
            en möjlighet som har funnits sedan 1999. Den har inte ansetts
            behövas, och det har inte heller varit ett önskemål från idrottsrörelsen
            – vilket jag tycker att man måste ha med sig i debatten.
          </note>
          <note>
            När riksdagen nu fattade ett beslut om att ge regeringen i uppdrag
            att se över möjligheterna att utforma en evenemangslista gav regeringen
            uppdraget till Myndigheten för radio och tv. De har fullföljt
            sitt uppdrag och studerat hur det ser ut i övriga Europa i de
            länder som har evenemangslista. Det är en minoritet av EU-länderna
            – bara 8 av 28 har det. Utifrån detta och utifrån hur situationen
            ser ut i Sverige har myndigheten tagit fram ett förslag som nu
            är ute på remiss.
          </note>
          <note>
            Nu tycker Carina Adolfsson Elgestam att vi skulle ha agerat tidigare.
            En del av svaret på varför vi inte har kunnat göra det gav interpellanten
            själv när hon konstaterar att detta är en process som tar tid.
            Detta ska i så fall godkännas av EU-rätten och därtill av EU-kommissionen.
            Det tar ett antal månader, så det hade inte varit möjligt att
            få fram en lista.
          </note>
          <note>
            Vad som är lika viktigt, eller kanske ännu viktigare, är att
            detta inte är någonting som står i enlighet med vad idrottsrörelsen
            själv vill. Jag träffade ledningen för Riksidrottsförbundet i
            ett helt annat ärende så sent som i morse, då vi naturligtvis
            diskuterade denna fråga också. De konstaterade att det finns ett
            antal förbund som önskar en evenemangslista, men majoriteten i
            Riksidrottsförbundet gör det inte.
          </note>
          <note>
            Hur som helst har Internationella olympiska kommittén, som äger
            rättigheterna till OS – som vi nu har uppe här och som är mest
            aktuellt – ett intresse av att så många som möjligt får se spelen.
            Spelen kommer såvitt jag har förstått att sändas i TV3, i TV10,
            i Viasats sportkanaler och på internet. Enbart TV3 har en upplevd
            räckvidd på 84 procent. Upplevd räckvidd brukar ofta vara i underkant,
            enligt Myndigheten för radio och tv. Förmodligen är det fler som
            kommer att kunna se OS.
          </note>
          <note>
            Det ligger inte i regeringens, och inte heller i politikernas,
            intresse att sätta oss över idrottsrörelsen. Detta är trots allt
            en fri rättighet. Marknaden har sina speciella möjligheter och
            villkor här. Det är också någonting som idrottsrörelsen framhåller.
            Vi har respekt för det, men vi har också respekt för riksdagen.
            Det är därför vi gav detta uppdrag till Myndigheten för radio
            och tv. Deras rapport är nu ute på remiss.
          </note>
          <note type="speaker">
            Anf. 98 CARINA ADOLFSSON ELGESTAM (S):
          </note>
          <note>
            Herr talman! Jag tycker att ministern är oerhört tydlig i sitt
            svar: Det är marknaden som ska styra. Jag och vi socialdemokrater
            och en majoritet i Sveriges riksdag delar inte denna uppfattning.
          </note>
          <note>
            På tal om att det tar lång tid att eventuellt ta fram en evenemangslista
            får man väl ändå säga att riksdagen i maj 2012 fattade ett beslut
            och önskade detta av regeringen. Det betyder att det hade gått
            tolv månader i maj 2013. Nu har det gått ytterligare över ett
            halvår, och regeringen har fortfarande inte kommit speciellt långt
            i frågan. Möjligtvis, herr talman, kan det bero på att vid tillfället
            för den omröstning som hölls den 12 maj när riksdagen beslutade
            om detta röstade Alliansen emot. Det är väl det som är svaret
            på frågan.
          </note>
          <note>
            Själv är jag ju riksdagsledamot och företräder folket. I detta
            fall känner jag att det är oerhört viktigt att folket har rätt
            och möjlighet att ta del av denna typ av stora idrottsevenemang.
            Detta är första gången. Ända sedan 1999 har de stora arrangemangen
            oavsett om det har handlat om fotbolls-VM, hockey eller OS, som
            i det fall jag talar om nu, sänts i de fria tv-kanalerna, det
            vill säga i TV4 eller i SVT. När det sänds i dessa kanaler får
            hela svenska folket ta del av det. När det som i det här fallet
            är betalkanaler som har vunnit upphandlingen, det vill säga att
            det är TV3 och TV10 som ska sända, måste man som konsument köpa
            detta paket.
          </note>
          <note>
            Man talar om att det finns en upplevd räckvidd. Det är inte fakta,
            utan det är en godtycklig siffra. Summan av alltihop blir att
            det är ungefär en och en halv miljon svenska invånare som inte
            kommer att kunna ta del av vinter-OS i februari 2014 därför att
            alliansregeringen och ministern inte vill göra någonting åt saken.
            De tänker vänta till mars månad, när OS redan har passerat.
          </note>
          <note>
            På tal om att politik är att vilja känns det lite grann som att
            ministern inte vill göra någonting åt detta och inte heller vill
            göra det som riksdagen har beslutat. Det känns snarare som att
            man förhalar själva frågan därför att man tycker att marknaden
            är så pass viktig.
          </note>
          <note>
            Jag har full förståelse för att idrottsrörelsen och många av
            de olika branscherna tycker att det här är bra. För dem handlar
            det nämligen om pengar. Men för min del, för oss socialdemokrater
            och för oppositionen handlar det inte om pengar, utan det handlar
            om svenska folket och möjligheten att ta del. Det är där skiljelinjen
            går.
          </note>
          <note>
            Det är klart att det för en idrottsrörelse som i många sammanhang
            har svårare och svårare att få tag i sponsorpengar är jätteviktigt
            att få in pengar på det sätt som den får nu när det är en betalkanal.
            Det är klart att den spelar på den arenan. Men för dess deltagare
            är det viktigt att hela svenska folket får ta del.
          </note>
          <note type="speaker">
            Anf. 99 ISAK FROM (S):
          </note>
          <note>
            Herr talman! Tack, Carina Adolfsson Elgestam, för en viktig interpellation!
            Tack, kulturministern, för svaret!
          </note>
          <note>
            Jag skulle vilja ta tillfället i akt att fråga kulturministern
            om hon tror att det här är en trend.
          </note>
          <note>
            Vi var nog många som trodde att Viasat och TV3 skulle sälja över
            och vilja komma överens med SVT och TV4 om att bredda sändningarna
            så att de skulle komma större delen av befolkningen till del.
            Nu verkar det dock som om de tar tillfället i akt att öka sina
            marknadsandelar.
          </note>
          <note>
            Väldigt många kommer att ha möjlighet att se de förhoppningsvis
            spännande sändningarna från Ryssland. Men det är faktiskt väldigt
            många, särskilt skolor och äldreboenden, som inte kommer att ha
            den möjligheten. De har inte tidigare satsat på att ha kabel-tv
            då de har haft tillgängligheten till det öppna nätet.
          </note>
          <note>
            Min fundering är: Ska äldreboenden och skolor i framtiden i större
            utsträckning satsa på att ha fler abonnemang, eller ska vi gå
            den väg vi har valt här i Sveriges riksdag – att vi tycker att
            de stora evenemangen i huvudsak ska sändas i de fria kanalerna?
          </note>
          <note>
            Vi lägger ju en hel del skattepengar på idrotten – både statliga
            och kommunala medel – för att gynna den och ge våra ungdomar möjlighet
            att delta i idrott. Då är det också rimligt att tävlingarna när
            de har nått de högre nivåerna visas för en så bred publik som
            möjligt.
          </note>
          <note>
            Återigen: Är det här en trend, och är det någonting som vi kommer
            att se mer av?
          </note>
          <note type="speaker">
            Anf. 100 Kultur- och idrottsminister LENA ADELSOHN LILJEROTH
            (M):
          </note>
          <note>
            Herr talman! Vi har en fri idrottsrörelse i Sverige, och det
            är någonting som vi respekterar. Vi ger också ett stort statligt
            stöd till denna fria idrottsrörelse, precis som Isak From nämnde.
          </note>
          <note>
            Men det var också utifrån idrottens intressen och önskemål som
            regeringen agerade i det här fallet – apropå hur vi röstade när
            frågan om en evenemangslista kom upp. Nu fattade riksdagen ett
            annat beslut, och regeringen har gjort som riksdagen önskade.
          </note>
          <note>
            Vi går tillbaka till vad en evenemangslista är. Det var inte
            därmed, som interpellanten tycks tro, fritt fram och självklart
            att Sveriges Television per automatik skulle få tillgång till
            OS oavsett vad man bjöd. Så var det inte.
          </note>
          <note>
            TV4 och SVT har förmodligen haft diskussioner. De förlorade kampen
            mot MTG i det här fallet. Jag utgår från att MTG med de sändningsmöjligheter
            man har kommer att tillgodose kraven som IOK och idrottsrörelsen
            ställer upp. I den delen är jag trygg med att RF anser att det
            här kommer att fungera väl.
          </note>
          <note>
            En evenemangslista kan se väldigt olika ut. Man kan också ta
            del av det underlag som Myndigheten för radio och tv har tagit
            fram i det förslag som har gått ut på remiss. Där varierar räckvidden
            från exempelvis 67 procent i Tyskland till 95 procent i Storbritannien.
            Då räknas det i så kallad fri tv ofta in ett grundabonnemang för
            exempelvis kabel-tv. Det är så reglerna ser ut i Europa, och det
            är det vi ska förhålla oss till när vi talar om vad en evenemangslista
            är.
          </note>
          <note>
            Myndigheten för radio och TV har kommit fram till att om en sådan
            lista ska införas i Sverige – och det är det som remissinstanserna
            ska ta ställning till och lämna synpunkter på – ska räckvidden
            vara minst 80 procent av allmänheten. Då har man tagit hänsyn
            till EU-rätten och vad man skulle kunna få godkänt om en sådan
            lista skulle lämnas in. Då ligger vi betydligt högre än vad exempelvis
            Tyskland gör och i nivå med de allra flesta.
          </note>
          <note>
            MTG:s sändningar via TV3, TV10 och de övriga kanalerna beräknas
            nå minst 84 procent av tittarna. Man kan möjligen anse att det
            inte räcker, men jag tror att den bedömning som Sveriges Television
            gjorde – att man inte ville ge sig in i den här kampen och satsa
            mer av licensbetalarnas pengar – är rimlig. Då skulle det säkert
            vara många andra program som inte skulle kunna visas.
          </note>
          <note>
            En stor majoritet av svenska folket kommer att kunna se och ta
            del av OS-sändningarna i Sotji, och det är jag trygg med.
          </note>
          <note type="speaker">
            Anf. 101 CARINA ADOLFSSON ELGESTAM (S):
          </note>
          <note>
            Herr talman! En stor del, säger kulturministern. En stor del
            betyder i det här fallet att en och en halv miljon personer ställs
            utanför och inte kommer att ha möjlighet att se OS, såvida de
            inte köper ett paket av betalkanalen. Det är en kostnad som ligger
            på – om man går in och tittar på olika erbjudanden på hemsidan
            – mellan 255 och 275 kronor i månaden. Man har ett bindningsavtal
            på 24 månader, och då är man generös och inleder med tre fria
            månader. Men det är ändå ett ganska långt avtal. Det handlar om
            över 6 000 kronor.
          </note>
          <note>
            Det finns ganska många medborgare i vårt svenska samhälle som
            kanske inte riktigt har råd att avsätta 255 kronor varje månad.
            Jag tycker att även de ska ha rätt och möjlighet att kunna se
            sportarrangemang som OS i Ryssland i februari, där 3 500 av världens
            bästa idrottare samlas. Men några här i Sverige som kanske önskar
            få se detta ska ställas utanför.
          </note>
          <note>
            Det finns också en annan del i detta att marknaden ska styra,
            och det är framtidens idrottare. Jag tror att alla här kan se
            framför sig Carolina Klüft när hon tog OS-guld. Tänk vad det har
            betytt för friidrotten på så många olika sätt. Många ungdomar
            och barn har sökt sig till just friidrotten. Det är på det sättet
            vi får fler att vilja delta och kunna utvecklas inom idrotten
            så att vi får nya stjärnor i framtiden. Det är en stor risk att
            det kommer att minska bland barn och ungdomar när man låter marknaden
            styra.
          </note>
          <note type="speaker">
            Anf. 102 ISAK FROM (S):
          </note>
          <note>
            Herr talman! Jag vill inte förlänga debatten för mycket men skulle
            ändå vilja ha ett svar eller en fundering från kulturministern.
            Är det här en trend inför framtiden? Är det en trend att färre
            ska kunna ta del av stora idrottsevenemang?
          </note>
          <note>
            I så fall tycker jag att vi bör vara tydliga med att om man ska
            ha möjlighet att se OS på äldre dagar är det rimligt att äldreboenden
            utrustas med kabel-tv-kanaler. Det är många äldre i dag som bara
            har betalat tv-avgift i hela sitt liv och varit vana att kunna
            se OS-sändningar varje år – eller vart fjärde år i alla fall.
            Om man inte har kabel-tv, abonnemang med MTG eller kan ta del
            av TV3 kommer man förmodligen inte att kunna göra det längre.
            Det tycker vi socialdemokrater är synd.
          </note>
          <note type="speaker">
            Anf. 103 Kultur- och idrottsminister LENA ADELSOHN LILJEROTH
            (M):
          </note>
          <note>
            Herr talman! Vi kommer nog inte så mycket längre i den här diskussionen.
            Vad interpellanten jämte Isak From är ute efter är ju trots allt
            att regeringen ska ge SVT mer eller mindre ensamrätt, möjligen
            tillsammans med TV4, som ju är fritt tillgängligt.
          </note>
          <note>
            Nu talar vi om en evenemangslista. Om en sådan lista ska införas
            i Sverige får vi se. Det finns ett förslag som är ute på remiss,
            och jag hoppas att det finns respekt för att det arbetet ska gå
            framåt. Det är ingalunda säkert att en sådan här lista blir godkänd
            av EU-rätten eller EU-kommissionen.
          </note>
          <note>
            Hur som helst kommer en mycket stor del, 84 procent minst, att
            kunna ta del av OS-sändningarna. Låt oss nu se hur detta fungerar.
            Om man i idrottsrörelsen, som har det största intresset av att
            så många som möjligt kan se tävlingarna, är trygg med att det
            här kommer att fungera finns det inget skäl för mig att överpröva
            deras åsikt. Om man i idrottsrörelsen hade varit bekymrad utifrån
            det som interpellanten tar upp – att det är viktigt och inspirerande
            att kunna se elitidrottare på plats, förhoppningsvis också sådana
            som tar medaljer – hade det varit annorlunda. Men om man i idrottsrörelsen
            inte är orolig utan tror att detta kommer att fungera bra är jag
            också trygg med det.
          </note>
          <note>
            Låt oss nu avvakta tills OS i Sotji är över, se hur det har fungerat
            och vad remissinstanserna säger. Då har de också möjlighet att
            anpassa sina remissvar utifrån hur det har fungerat. Vi kan återkomma
            och ta upp diskussionen därefter.
          </note>
          <note>
            Överläggningen var härmed avslutad.
          </note>
          <note>
            11 § Svar på interpellation 2013/14:205 om museer som verktyg
            för integration
          </note>
          <note type="speaker">
            Anf. 104 Kultur- och idrottsminister LENA ADELSOHN LILJEROTH
            (M):
          </note>
          <note>
            Herr talman! Isak From har frågat mig om jag avser att ta några
            initiativ för att öka möjligheten för resurssvaga grupper att
            nyttja museernas unika möjligheter, inte minst med integration.
          </note>
          <note>
            Våra museer är genom sin verksamhet viktiga arenor för att belysa
            olika historiebeskrivningar och bryta perspektiv mot varandra.
            Därför har de statligt finansierade museerna ett stående uppdrag
            att integrera bland annat ett mångfaldsperspektiv i sin verksamhet.
          </note>
          <note>
            Ansvaret för att nå olika målgrupper och kunskapen om hur det
            bäst görs ligger hos museerna själva. Ansvaret omfattar även att
            besluta om entréavgifternas nivå för andra än barn och unga. Alla
            museimyndigheter har gratis inträde till alla utställningar för
            alla upp till 19 år.
          </note>
          <note>
            För att särskilt poängtera vikten av museernas mångfaldsarbete
            har regeringen i budgetpropositionen för 2014 aviserat ett uppdrag
            till Riksutställningar att utifrån en global omvärldsanalys och
            kartläggning visa på möjligheterna för den svenska museisektorn
            att ta vara på utvecklingspotentialen i det mångkulturella Sverige.
          </note>
          <note>
            Regeringen har vidare i budgetpropositionen för 2014 aviserat
            att det finns ett behov av att utveckla och förtydliga museernas
            uppdrag och målen med den statliga museipolitiken. Arbetet med
            detta kommer att inledas med en museikonferens i början av 2014.
          </note>
          <note type="speaker">
            Anf. 105 ISAK FROM (S):
          </note>
          <note>
            Herr talman! Tack, kulturministern, för svaret! Jag har ställt
            den här interpellationen med utgångspunkt i att jag och vi socialdemokrater
            tycker att vi kan nyttja våra gemensamt finansierade tillgångar
            bättre.
          </note>
          <note>
            Sveriges museer finansieras till stor del av offentliga medel
            – statliga, regionala och kommunala medel. Sveriges museer har
            ur flera aspekter en viktig roll, inte minst som mötesplats för
            utbildning och bildning samt som mötesplats och dragplåster för
            besöksnäringen.
          </note>
          <note>
            Museerna har också en viktig roll som mötesplats i det offentliga
            rummet. Att kunna ta del av en utställning eller att kunna mötas
            på en offentlig institution utan att det kostar för mycket pengar
            är viktigt, speciellt för de resurssvaga grupperna.
          </note>
          <note>
            Reformen med fri entré på de statliga museerna möjliggjorde för
            många fler grupper att ta del av vårt gemensamma kulturarv. Inte
            minst lockade reformen grupper som inte tidigare besökt ett museum
            eller som sällan besöker museer, till exempel barnfamiljer. Väldigt
            många minns trängseln med barnvagnar på våra statliga museer.
            Också utlandsfödda nåddes, liksom grupper med låga inkomster,
            som inte tidigare hade besökt ett museum.
          </note>
          <note>
            Fri entré var på så vis väldigt viktigt för nyblivna föräldrar.
            Det var en viktig integrationsskapande åtgärd, och den växte.
            För alla er som har glömt reformen med fri entré kan jag nämna
            att fri entré på statliga museer pågick mellan 2005 och 2006,
            och det var ett tydligt ideologiskt ställningstagande från den
            borgerliga regeringen när man tog beslutet att ta bort reformen.
            Besöksutfallet för 2007 på de 19 statliga museerna innebar att
            dessa museer tillsammans förlorade närmare två miljoner besök,
            vilket motsvarar en publiknedgång med 39 procent gentemot 2006.
            Under de efterkommande åren har besöksantalet svagt stigit uppåt,
            men man är inte i närheten av de besökssiffror man hade 2005–2006.
          </note>
          <note>
            Vi socialdemokrater är övertygade om att det vore bra om fler
            kunde ta del av vårt gemensamma kulturarv, de många fina utställningar
            och den kompetenta verksamhet som våra museer faktiskt producerar.
            Vi tycker att museerna kan nyttjas bättre i det offentliga rummet.
            Ett sådant sätt är att faktiskt öppna det offentliga rummet genom
            att göra det möjligt för fler att oavsett ekonomi göra ett museibesök.
          </note>
          <note type="speaker">
            Anf. 106 FREDRIK MALM (FP):
          </note>
          <note>
            Herr talman! Detta är en viktig interpellation, och kulturministerns
            svar är bra och välavvägt, vill jag inledningsvis säga.
          </note>
          <note>
            När det gäller entréavgifter till museer är vår uppfattning i
            Folkpartiet, som vi också skrivit in i vårt partiprogram, att
            vi gärna vill se fri entré. Nu har vi ju fri entré för barn och
            ungdomar upp till 18 år. Därutöver är det frivilligt för museerna,
            som själva kan bestämma om de vill ha fri entré.
          </note>
          <note>
            I detta sammanhang vill jag dock nämna några saker som är väsentliga
            för en diskussion om kulturen och integrationen i en vidare mening,
            som också interpellanten nämner.
          </note>
          <note>
            Vid sidan av entréavgifterna finns det mycket annat som museerna
            kan göra för att nå nya grupper och, inte minst, för att stärka
            integrationen och för att på olika sätt tillgängliggöra såväl
            samlingar som den mötesplats som museerna och andra kulturinstitutioner
            är.
          </note>
          <note>
            Herr talman! Jag vill bara betona några saker i detta sammanhang
            som är viktiga medskick till ministern.
          </note>
          <note>
            Det handlar om frågan om tillgängligheten för människor som kanske
            inte bor nära ett museum. Många av de statliga museerna finns
            i Stockholm, i innerstaden, på Djurgården och så vidare. Digitaliseringen
            är väsentlig när det gäller detta. Det handlar om att samlingar
            och annat finns tillgängliga. Stockholmskällan, till exempel,
            som Stockholms stad har, är någonting som är väldigt positivt.
            Där finns det oerhört mycket bilder, kartor och annat som är digitaliserat
            och tillgängligt för medborgarna.
          </note>
          <note>
            Det handlar också om kreativitet och nytänkande från museernas
            sida. Även här finns det goda exempel just från Stockholm, tycker
            jag, där vi har alliansstyre och där man jobbar mycket med kulturen.
            Det som hette Somaliska torget, på Stadsmuseet, var ett utmärkt
            initiativ, där man på olika sätt nådde ut till den somaliska gruppen
            i Sverige genom olika bibliotekssatsningar riktade till barn.
            Det finns andra saker som ökar uppmärksamheten kring våra minoriteter,
            till exempel utställningen om romerna, 500 år, på Stadsmuseet
            tidigare. Man har haft ett somaliskt nationaldagsfirande och mycket
            annat.
          </note>
          <note>
            I dag kom nyheten om möjligheten för papperslösa att få bibliotekskort
            på biblioteken i Stockholm, så att de kan låna böcker och så vidare.
          </note>
          <note>
            Jag tror att det är viktigt att diskussionen kring museer, integration,
            att nå nya grupper och tillgängliggöra kulturen inte bara koncentreras
            till frågan om entréavgifter. Det finns väldigt mycket annat som
            vi också kan göra.
          </note>
          <note>
            Hur främjar det integrationen om människor som kanske inte har
            bott i Sverige särskilt länge går och tittar på Rembrandt på ett
            museum eller tittar på tavlor på ett galleri? Det gör det nödvändigtvis
            inte. Det som är väsentligt är att det finns en plats där åsikter
            kan brytas och diskussionen kan formas och där det offentliga
            samtalet också kan vara en del av museernas verksamhet.
          </note>
          <note>
            Då är det faktiskt någonting som saknas i Sverige. Det är ett
            museum över vår nutida historia. Den som går till Historiska museet
            ser en massa svepningar, krucifix, ikoner och annat. På Stadsmuseet
            och på en del länsmuseer och annat finns det en hel del om vår
            lokala historia och så vidare, men det saknas ett statligt museum
            för vår nutida historia, vilket jag tycker är synd. Och för att
            detta inte ska vara budgetpåverkande vill jag påpeka att det är
            en vision.
          </note>
          <note type="speaker">
            Anf. 107 Kultur- och idrottsminister LENA ADELSOHN LILJEROTH
            (M):
          </note>
          <note>
            Herr talman! Jag tycker att det är roligt att vi debatterar museer,
            för vi har från Alliansens sida ett starkt engagemang för museisektorn.
            Välkommen in i debatten, Fredrik Malm också, som har ytterligare
            goda exempel på vad som händer inom museivärlden och på vad museerna
            faktiskt kan uträtta. Jag ska se om jag kan återkomma till den
            vision du har.
          </note>
          <note>
            Men jag ska börja med några kommentarer till Isak From. Du skriver
            i din interpellation att museerna kan fungera som dragplåster
            för besöksnäringen. Det är roligt, tycker jag, att höra att Socialdemokraterna
            också ser den kopplingen. Det brukar annars vara lite svårt att
            få er att erkänna detta. Då kan jag berätta att förra veckan,
            den 12 december, fattade regeringen beslut om att ge 100 000 kronor
            till Riksförbundet Sveriges museer för studier som handlar just
            om museernas roll i besöksnäringen. Det är studier som vi ser
            mycket fram emot.
          </note>
          <note>
            Sedan säger Isak From att besökstalen på museerna har stigit
            svagt uppåt efter att museireformen förändrades 2006. Jag vet
            inte hur man räknar när man säger att det är svagt uppåt. År 2011
            var vi faktiskt uppe i nästan lika många besökare, som betalade,
            som det var vid den så kallade fri entré-reformen. Och det är
            betydligt fler som går på museer nu än det var 2003 och 2004,
            till exempel.
          </note>
          <note>
            Jag ska så småningom komma in på EU-kommissionens rapport. Museerna
            har en stor betydelse för integration, för mångfald, för att levandegöra
            historien och för barnperspektivet, inte minst. Det här är ett
            uppdrag som museerna tar på allra största allvar. Det finns inskrivet
            i regleringsbrev. Det finns inskrivet i instruktionerna. Det kommer
            upp i de myndighetsdialoger vi ständigt har. Och det är genom
            att vara aktuella och genom att vara relevanta som museerna lockar
            så många nya besökare.
          </note>
          <note>
            Isak From talade i sitt första anförande om de statliga museerna,
            de regionala museerna och de kommunala museerna. Han glömde, skulle
            jag vilja säga, en museigrupp, och det är de ideellt drivna museerna.
            Arbetslivsmuseerna finns över hela Sverige, till skillnad från
            de statliga museerna, som nästan samtliga ligger i Stockholm.
            De ideellt drivna museerna – det är nästan 2 000 – finns från
            norr till söder, från öster till väster. Vi har givit extra pengar
            för att de ska kunna fortsätta att utbilda frivilliga, ideella,
            volontärer som ska kunna hålla i gång museerna. Det handlar om
            allt från textil, fängelser, ångbåtar, järnvägar till små museer,
            kanske för hattillverkning och knapptillverkning. Det finns runt
            2 000 sådana museer.
          </note>
          <note>
            De var väldigt bekymrade när Socialdemokraterna införde den så
            kallade fria entrén – jag säger så kallade, för det finns ingenting
            som är gratis. De hade svårt att motivera att de var tvungna att
            ta betalt, 30, 40, 50 kronor, när kanske Nationalmuseum hade gratis
            entré till sina basutställningar. Det blev en omöjlig konkurrenssituation.
          </note>
          <note>
            Jag förstår dem. De spelar en stor roll för att hålla minnet
            av det gångna Sverige vid liv. Det skapas nya sådana museer. Jag
            tycker att det är viktigt att de ska ha en rimlig chans.
          </note>
          <note type="speaker">
            Anf. 108 ISAK FROM (S):
          </note>
          <note>
            Herr talman! Tack, Fredrik Malm, för dina visioner! Jag hoppas
            att Folkpartiet lyckas driva den här typen av visioner lite hårdare.
            Om inte annat kan det vara möjligt att det finns en stark majoritet
            för den typen av visioner efter ett regeringsskifte.
          </note>
          <note>
            Kulturministern var inne på en viktig fråga. Jag har nog inte
            glömt. Jag nämnde nog inte de ideellt drivna museerna i mitt första
            anförande, men de är väldigt viktiga. Jag får också inspel om
            att det framför allt är så att man inte orkar och att det finns
            ett stort bekymmer med generationsväxlingen, framför allt i styrelserna
            för de ideellt drivna museerna, framför allt de mindre. De allra
            flesta av dem har faktiskt olika former av fri entré eller valfri
            entré. De lever, precis som kulturministern var inne på, på det
            ideella engagemanget för just de frågorna.
          </note>
          <note>
            Det gör ju inte att frågan om huruvida vi ska öppna upp fler
            statliga, kommunala och regionala museer får mindre betydelse.
            Det är faktiskt ganska många regionala och kommunala museer som
            redan i dag har fri entré. Där kan man fundera på den statliga
            rollen. Är det rimligt att vi kanske ska räkna upp kultursamverkansmodellen
            för att öka tillgängligheten till de regionala museerna?
          </note>
          <note>
            Vi socialdemokrater har i alla fall ett tydligt ställningstagande.
            Vi vill börja med att satsa på fri entré på de statliga museerna.
            Vi tror att det driver viljan och möjligheterna att få fler att
            bidra till att öka tillgängligheten till våra museer. Tyvärr föll
            vårt budgetalternativ, men vi kommer att fortsätta att driva det
            här som en tillgänglighetsfråga – det handlar även om resurssvaga
            grupper. När fler får möjlighet väcks också intresset. Även om
            det bara var en kort tid tror jag att intresset för kultur, kulturhistoria
            och svensk historia ökade genom fri entré-reformen.
          </note>
          <note>
            Museerna har varit duktiga. Många museer jobbar bra med till
            exempel Skapande skola. De har bra och duktiga pedagoger. Andra
            orkar inte riktigt i den omfattning de själva vill. Där finns
            politiskt ett ansvar att se till att stärka museipedagogerna och
            uttrycka i regleringsbrev och politiska beslut att vi tycker att
            verksamheten är viktig.
          </note>
          <note>
            Det är viktigt att vi ger möjligheter för människor, oavsett
            bakgrund, att ta del av det offentliga rummet. Vi tror att museerna
            är en viktig del i det offentliga rummet, och museerna kan nyttjas
            bättre som mötesplats än i dag.
          </note>
          <note type="speaker">
            Anf. 109 FREDRIK MALM (FP):
          </note>
          <note>
            Herr talman! Det finns en logik i att om någonting är gratis
            kommer fler. Samtidigt finns det säkert en hel del som annars
            skulle betala som går oftare om det är gratis, vilket inte behöver
            vara fel. Det blir en annan typ av besöksströmmar om det inte
            kostar jämfört med om det kostar lite.
          </note>
          <note>
            Folkpartiets uppfattning är att det ska vara fri entré, men jag
            har viss förståelse för argumentet att allt inte alltid ska vara
            helt gratis. Det finns en poäng i att det är viktigt att främja
            kvalitet i och tillgänglighet till museiverksamhet och kultur.
            Inom våra kulturinstitutioner finns det en stor potential att
            förnya sig och nå ut till nya grupper på andra sätt än enbart
            genom att reglera priset för inträdet. Det är därför, herr talman,
            som det är viktigt att diskussionen förs bredare än att enbart
            fokusera på entréavgifterna.
          </note>
          <note>
            En sak som är viktig är att kulturen inte diskrimineras jämfört
            med andra typer av verksamheter när det till exempel handlar om
            sponsring. I det fallet har det funnits en attityd från myndigheter
            i Sverige att kultursponsring i praktiken är gåvor, inte sponsring,
            och betraktas alltså inte som marknadsföring. Det innebär att
            det tidigare har varit mer förmånligt att sponsra idrott än kultur.
            Det är problematiskt. Man vill kanske inte ha en stor logotyp
            på magen på operadansaren, utan man marknadsför på lite annat
            sätt – och det har tolkats på annat sätt. Kultursponsring är en
            sådan alternativ intäktskälla för kultursektorn som kan främjas
            på olika sätt.
          </note>
          <note type="speaker">
            Anf. 110 Kultur- och idrottsminister LENA ADELSOHN LILJEROTH
            (M):
          </note>
          <note>
            Herr talman! Ord kan lätt leda fel. När man talar om fri entré
            och hänvisar till 2005 och 2006 – vad menar man? Åren 2005–2006
            fanns ett förbud för museerna att ta betalt. Det kallades fri
            entré, men det var inte det. Det var fri entré genom första dörren,
            men ville du gå på en specialutställning fick du betala. Det är
            inte fri entré, Isak From. Man ska vara lite försiktig med orden
            där.
          </note>
          <note>
            Jag vet inte om Isak From och Socialdemokraterna har tänkt sig
            i sin vision att museerna över huvud taget inte ska få ta betalt,
            att de ska förbjudas att ens ta betalt för specialutställningarna.
            I så fall får ni lägga på rätt många hundra miljoner på er kulturbudget.
            Det har vi inte sett något exempel på än.
          </note>
          <note>
            Fri entré i er tappning var basutställningen. De som ville se
            mer fick betala, inklusive barn och ungdomar. Vi har ändrat så
            att museerna får behålla mer av sina pengar, och det är fritt
            för barn och unga upp till 19 år – även till specialutställningarna.
          </note>
          <note>
            Statistiken är dessutom vansklig. Jag har under sju år haft anledning
            att då och då diskutera frågan, inte minst med Socialdemokraterna.
            Vilka är det som räknas? Ofta är det alla som kliver in genom
            museets dörr, oavsett om de går till shopen, ska gå på en konferens,
            ska äta i restaurangen, kanske besöka damrummet och byta blöja
            på det lilla barnet eller se en utställning. Alla dessa har räknats
            in.
          </note>
          <note>
            Vi pratar nu, bland annat tillsammans med Kulturrådet och Myndigheten
            för kulturanalys, om att det vore intressant att dela upp statistiken
            kvantitativt och kvalitativt. Det kvantitativa begreppet är lätt,
            men det kvalitativa är väl så intressant och svårt. Det säger
            också myndigheten. Men vad leder besöken till? Kommer besökarna
            tillbaka? Söker de ny kunskap? Har de fått aha-upplevelser? Talar
            de om vad de har varit med om eller anmäler sig till en kurs –
            eller vad som nu kan rymmas inom kvalitativa mått? De frågorna
            är väl så intressanta.
          </note>
          <note>
            Under den tid som den så kallade fri entré-reformen fanns på
            museerna hette det att det var ekonomiskt svårt för många att
            gå på museum. Därför behövdes fri entré på de 19 statliga museerna,
            varav 16 ligger i Stockholm. Det är en majoritet stockholmare
            som besöker museerna. Jag ser också som min uppgift att värna
            hela landet, inte bara Stockholm – även om jag råkar bo här.
          </note>
          <note>
            Vi kan konstatera att om många ser ekonomin som ett hinder för
            att gå på museum, att betala 50–70 kronor, då är skatterna alldeles
            för höga. Regeringen har som ett led i sin politik sänkt skatten
            för vanliga människor, inte bara en gång i jobbskatteavdraget
            utan fem gånger. Numera är det en reform som Socialdemokraterna
            ansluter sig till.
          </note>
          <note>
            Det femte jobbskatteavdraget som klubbades i riksdagen för en
            tid sedan räcker till 40–50 museibesök på våra statliga museer.
            Det är en viktig reform. Många museer väljer att ha fri entré
            en dag i veckan eller vid andra tillfällen.
          </note>
          <note type="speaker">
            Anf. 111 ISAK FROM (S):
          </note>
          <note>
            Herr talman! Det blev tydligt i slutet av kulturministerns inlägg
            att vision och mål för Moderaterna är sänkt skatt. Jag hörde inte
            speciellt mycket om visionerna för att få svaga grupper och nyanlända
            grupper att gå på museum. Det kanske kulturministern kan utveckla.
            Finns det en sådan vision? Har Moderaterna en sådan vision för
            dem som ännu inte har fått sitt första jobb i Sverige, för dem
            som av olika anledningar inte får ta del av jobbskatteavdragen
            – de som är sjukskrivna, sjuka eller pensionärer? Finns en vision
            för att öka antalet besök på museerna bland de grupperna?
          </note>
          <note>
            Kulturministern var inne på en viktig fråga om att värna hela
            landet. Jag håller definitivt med om den frågan. Många regionala
            och kommunala museer har redan i dag fri entré. För att öka tillgängligheten
            även på de kommunala och regionala museerna kommer man att behöva
            tillskjuta samverkansmodellen mer pengar. Är det en vision som
            Moderaterna delar? Är det viktigt att staten är med och ökar finansieringen
            i regionerna? Eller är det jobbskatteavdraget som ska göra hela
            jobbet?
          </note>
          <note>
            Herr talman! Jag vill avsluta året i riksdagen med att önska
            alla debattörer, kulturministern och talmannen en god jul och
            ett gott nytt år. Jag hoppas att vi alla får en skön julvila så
            att vi orkar med nya tag i januari.
          </note>
          <note type="speaker">
            Anf. 112 Kultur- och idrottsminister LENA ADELSOHN LILJEROTH
            (M):
          </note>
          <note>
            Herr talman! Jag önskar självklart Isak From och alla övriga
            en riktigt god jul.
          </note>
          <note>
            Jag är väldigt stolt över våra museer. Jag besöker dem ofta,
            inte bara de statliga utan också andra. För ett par veckor sedan
            var jag uppe i Jämtland och besökte Jamtli, som har ett intressant
            samarbete med Nationalmuseum. Jag förstod att även ni i kulturutskottet
            hade besökt Jamtli. Jag hoppas att också ni fick höra museichefen
            berätta om hur man hade fått allt fler att besöka museet och höjt
            entréavgifterna. Det finns inte alltid en självklar koppling mellan
            entréavgift och antalet besökare.
          </note>
          <note>
            Världskulturmuseet i Göteborg har infört entréavgifter igen och
            konstaterar att den grupp som man trodde kanske inte skulle komma
            ändå kommer. Det är utrikes födda med intresse för det museet.
          </note>
          <note>
            Myndigheten för kulturanalys har kommit med en rapport, den är
            alldeles färsk, där man gör en analys av vilka som går på museerna.
            Det här finns det anledning att gräva djupare i. Det finns problem.
            Rapporten visar att det inte finns den koppling som Isak From
            tror mellan fri entré och att besöksovana går på museer, utan
            snarare tvärtom, säger Myndigheten för kulturanalys. Med fri entré
            tenderar de som ofta går på museer att gå ännu oftare, och det
            är ofta högutbildade och människor boende i storstäderna.
          </note>
          <note>
            Det är viktigt att museerna ska angå alla. Det är därför det
            är viktigt med samarbete med Skapande skola – och jag är glad
            att Isak From nämnde det – och viktigt att museerna själva kan
            anpassa. Många museer har fri entré någon dag i veckan. Jag vill
            tipsa om Kulturarvskortet, som inte kostar särskilt mycket men
            som ger rabatterad entré till runt 300 olika museer och andra
            kulturevenemang runt om i Sverige. Det är en väl vald investering.
          </note>
          <note>
            Naturligtvis är det viktigt att människor får behålla mer av
            sina intjänade pengar för att kunna gå på museer, köpa böcker,
            betala barnets kulturskola eller vad det nu kan vara. Det betyder
            en hel del.
          </note>
          <note>
            Avslutningsvis: Enligt EU-kommissionen är vi de mest kulturaktiva
            i hela Europa, och antalet museibesökare har gått upp som en raket.
            Jag är glad för det, men vi behöver göra ännu mer.
          </note>
          <note>
            Överläggningen var härmed avslutad.
          </note>
          <note>
            12 § Svar på interpellation 2013/14:154 om bostadsbristen
          </note>
          <note type="speaker">
            Anf. 113 Statsrådet STEFAN ATTEFALL (KD):
          </note>
          <note>
            Herr talman! Amineh Kakabaveh har frågat mig dels vilka åtgärder
            jag avser att vidta för att få fart på bostadsbyggandet, inte
            minst av hyresrätter, dels när jag tänker presentera förslag på
            åtgärder för att komma till rätta med det skattemässiga missgynnandet
            av hyresrätten som upplåtelseform.
          </note>
          <note>
            Jag vill börja med att tydliggöra att jag själv som bostadsminister
            och regeringen i övrigt tar bostadsbristen på största allvar.
            Åtgärder för att komma till rätta med bristen och få i gång bostadsbyggandet
            tar dock tid, särskilt när det gäller åtgärder för att effektivisera
            processer och minska tiden från idé till färdig bostad, som regeringen
            bland mycket annat har fokuserat på under denna mandatperiod.
            Om man inte vill arbeta med statliga investeringsstöd, som i princip
            ingen annan än de politiska partier som finner sin hemvist på
            vänsterkanten förordar, finns tyvärr ingen genväg för att komma
            till rätta med bristerna på bostadsmarknaden.
          </note>
          <note>
            Regeringen har en omfattande reformagenda för att förbättra förutsättningarna
            för att bygga nya bostäder. De utredningar som regeringen har
            tillsatt, eller kommer att tillsätta inom en snar framtid, hanterar
            i stort sett samtliga de frågeställningar som majoriteten av berörda
            aktörer lyft fram som problemområden, till exempel regleringen
            kring buller, regler kring byggande av ungdoms- och studentbostäder,
            överklagandeprocessen och riksintressen.
          </note>
          <note>
            Det finns dock ingen quick fix, och åtgärder måste vidtas inom
            många olika områden. Men åtgärderna måste föregås av gedigna utredningar
            av omfattande och komplexa frågeställningar och ett tidskrävande
            lagstiftningsarbete. Det finns ingen genväg. Resultatet av dessa
            utredningar kommer att leda till förändringar som de facto har
            betydelse för dem som vill bygga och för omfattningen av bostadsbyggandet
            i landet. Om man genom att tillsätta dessa statliga utredningar
            i Amineh Kakabavehs ögon är handfallen må så vara. Amineh Kakabavehs
            recept stavas i stället subventioner. Sverige har tidigare haft
            subventioner under en lång följd av år. Trots detta har vi byggt
            hälften av vad våra nordiska grannländer har gjort per capita.
            Subventioner är inte lösningen på bostadsmarknadens problem.
          </note>
          <note>
            När det gäller hyresrätter är vi däremot eniga, Amineh Kakabaveh
            och jag. Förekomsten av hyresrätter är avgörande för ungas etablering,
            men också för rörligheten på bostadsmarknaden och för matchningen
            på arbetsmarknaden. Hyresrätten är med sin flexibilitet en viktig
            del i regeringens arbetslinje.
          </note>
          <note>
            För att främja utbudet av hyresrätter har regeringen nyligen
            sänkt fastighetsavgiften för flerbostadshus, förlängt perioden
            för helt undantag från fastighetsavgift och förlängt tidsperioden
            för hyror som kan ge kostnadstäckning vid nyproduktion, så kallade
            presumtionshyror. Med avsikt att förbättra hyresrättens ställning
            och konkurrenskraft har regeringen också tillsatt Bostadsbeskattningskommittén
            (Fi 2012:04). Kommittén har i uppdrag att se över beskattningen
            av hyresrätter och vissa andra upplåtelseformer och ska överlämna
            sina förslag till regeringen senast den 15 januari 2014. Regeringen
            avvaktar givetvis denna slutredovisning innan eventuella åtgärder
            för att förbättra hyresrättens skattemässiga ställning vidtas.
          </note>
          <note>
            Tillsammans med regeringens avsikt att utöka möjligheten att
            göra så kallade från- och tillval i hyreskontrakt och därmed göra
            hyresrätten mer attraktiv som upplåtelseform signalerar de nämnda
            åtgärderna tydligt den betydelse som regeringen tillmäter hyresbostadssektorn
            och vikten av att öka utbudet av hyresrätter för att komma till
            rätta med obalanserna på bostadsmarknaden.
          </note>
          <note type="speaker">
            Anf. 114 AMINEH KAKABAVEH (V):
          </note>
          <note>
            Herr talman! Tack, bostadsminister Stefan Attefall, för svaret!
          </note>
          <note>
            Det finns en enighet i denna kammare om att det i Sverige finns
            ett stort behov av att bygga hyresrätter, alla möjliga lägenheter
            men särskilt hyresrätter. Sverige växer, och fler och fler flyttar
            till storstäderna. I mer än hälften av kommunerna råder bostadsbrist
            i dag.
          </note>
          <note>
            När mer än en kvarts miljon ungdomar, ca 300 000 enligt beräkningarna,
            inte har ett eget boende, när par inte kan skiljas på grund av
            bostadsbristen, när folk inte kan ta arbete och utbildning på
            grund av bostadsbrist, när kvinnor med barn som är misshandlade
            ska hem till den man som misshandlar dem för att det inte finns
            boende, då är det ett jättestort socialt problem. Det handlar
            också om att grundläggande fri- och rättigheter, som är stadgade
            i vår grundlag, därmed berövas.
          </note>
          <note>
            Svaret från bostadsministern är tyvärr att utreda. Han säger
            att partier på vänsterkanten strävar efter subventioner. Det är
            inte så, Stefan Attefall, och det vet både jag och du. Det är
            Sabo, HSB, LO och Hyresgästföreningen som förespråkar subventioner
            och som har visat att det ökar bostadsbyggandet. Det var så under
            den tid då vi hade statliga subventioner. Det är så också enligt
            Boverkets utvärdering.
          </note>
          <note>
            Det innebär att subventioner handlar om politiska muskler. Det
            handlar om att vi helt enkelt ska visa intresse och ta ansvar.
            Det ansvaret lämnar regeringen och Attefall i dag till marknaden,
            och marknaden kommer inte att lösa problemet. Det går inte heller
            att lösa frågan om bostadsbrist genom andrahandsuthyrningar, tillfälliga
            boenden eller vindsvåningar. Det kommer inte att lösa problemet
            som helhet.
          </note>
          <note>
            Vi tycker att Sveriges ungdomar och studenter förtjänar en bättre
            bostadssituation.
          </note>
          <note>
            Vi i de rödgröna och flera utanför riksdagen och maktens korridorer
            är eniga om att vi måste införa någon form av investeringsstimulans
            för att öka nyproduktionen av särskilt hyresrätter. Den ekonomiska
            obalansen mellan olika upplåtelseformer är oacceptabel. Många
            får betala 2 000 kronor extra för att bo i hyresrätt i stället
            för i annan boendeform. Villkoren för byggande av hyresrätter
            gör att det blir väldigt dyrt att bygga lägenheter och småhus.
            Det gör att det blir ännu svårare när det gäller nyproducerade
            bostäder. Folk kommer inte att ha råd att bo i dessa. Det är bara
            de som har tjocka plånböcker som har möjlighet att flytta in i
            de exklusiva bostäder som byggs.
          </note>
          <note>
            Frågan är fortfarande: Vad gör bostadsministern? Ska man utreda?
            Det finns många utredningar och rapporter från olika håll och
            kanter. Behövs det verkligen en utredning för att ta bort obalansen
            när det gäller de olika upplåtelseformerna?
          </note>
          <note type="speaker">
            Anf. 115 ROLAND UTBULT (KD):
          </note>
          <note>
            Herr talman! Jag vill tacka Amineh Kakabaveh för att hon har
            tagit upp bostadspolitiken, som är en het fråga. Vi har nyligen
            avslutat en debatt om vad regeringen föreslår i budgeten och vad
            regeringen vidtar för åtgärder.
          </note>
          <note>
            I går hörde jag en man från HSB som sade att alla måste hjälpas
            åt för att man ska få fart på byggandet i Sverige. Kommuner, byggare,
            länsstyrelser och staten måste hjälpas åt. Regeringen har lyft
            på alla stenar för att se vad som kan göras med tanke på alla
            hinder som har funnits och som fortfarande finns kvar.
          </note>
          <note>
            Man ser över statliga regelverk när det gäller till exempel buller,
            riksintressen, kommunernas planprocesser och länsstyrelsernas
            handläggningstider. Det har införts enklare regler för andrahandsuthyrning.
            Fastighetsskatten har sänkts för hyresbostäder och nybyggda bostäder.
          </note>
          <note>
            Den 1 januari nästa år införs en ny bostadsförsörjningslag. Den
            handlar om nya boendeformer för äldre såsom trygghetsbostäder
            och seniorboenden. Den handlar också om fler bostäder för unga
            och studenter – ett beslut som fattades i förra veckan. Det mesta
            av detta kommer att gynna just hyresrätten framöver.
          </note>
          <note>
            Finansdepartementet ser nu över det skattemässiga när det gäller
            hyresrätter.
          </note>
          <note>
            Den bild som oppositionen målar upp är väldigt negativ. Det är
            inte bara Vänsterpartiet som gör det, utan det gäller också Socialdemokraterna.
            Men man kommer inte med några egna lösningar, utan det är bara
            ett enda klagande hela tiden, till skillnad från regeringen som
            gör viktiga insatser, som lyfter på alla stenar och som ser på
            möjligheterna att komma vidare med byggandet i Sverige.
          </note>
          <note type="speaker">
            Anf. 116 JAN LINDHOLM (MP):
          </note>
          <note>
            Herr talman! Cirka en fjärdedel av alla unga vuxna i åldern 20–27
            år bor kvar hos sina föräldrar. I åldersgruppen 20–25 år är det
            hela 36 procent som bor kvar hemma, enligt regeringens proposition
            om fler bostäder till unga och studenter.
          </note>
          <note>
            Det betyder att det skulle behövas ca 190 000 nya bostäder bara
            för att gruppen 20–27-åringar skulle få ett eget boende. Tyvärr
            är det inte så att alla ungdomar som inte bor kvar hos sina föräldrar
            har en egen bostad, så behovet är ju egentligen större.
          </note>
          <note>
            I dag köar 290 000 för en bostad.
          </note>
          <note>
            Ministerns svar på frågan om åtgärder för att få fart på bostadsbyggandet
            är ju inte särskilt optimistiskt. Det är inte heller så konstigt
            eftersom ministern ärligt erkänner att regeringen inte har några
            idéer om hur man ska få fart på byggandet. Det finns ingen quick
            fix, som ministern skriver i svaret.
          </note>
          <note>
            Man utreder och utreder och vänder på alla stenar, som ministern
            brukar säga. Men efter snart åtta år av stenvändning har det inte
            dykt upp något som ändrar på det faktum att det byggs alldeles
            för lite.
          </note>
          <note>
            Det är intressant att ministern i sitt svar också erkänner att
            subventioner är en snabb väg för att lösa bostadsbristen. Men,
            som ministern uttrycker det, om man inte vill arbeta med investeringsstöd
            finns det tyvärr ingen genväg. Visst, det är sant.
          </note>
          <note>
            Det är bara att se på det som har byggts under alliansregeringens
            år. Det är i huvudsak bostadsrätter och egna hem som har byggts
            med statligt investeringsstöd i form av kraftiga skattesubventioner.
            En bostadsrätt är skattesubventionerad med ca 2 000 kronor per
            månad jämfört med motsvarande hyresrätt.
          </note>
          <note>
            Om ministern delar uppfattningen – som han uttrycker i sitt svar
            – att rörligheten på arbetsmarknaden, tillväxten och andra sociala
            frågor sammantaget gör att det behövs fler hyresrätter, varför
            fortsätter man då att subventionera andra upplåtelseformer?
          </note>
          <note>
            Det är ju inte jag som påstår att investeringsstöd går rakt ned
            i fickorna hos byggarna, utan det är regeringen som gör det. Varför
            fortsätter ni då att ge subventioner åt upplåtelseformer som ni
            själva bedömer är mindre viktiga?
          </note>
          <note>
            Vilken byggare skulle välja att bygga en hyresrätt med lägre
            vinst om hen i stället kan bygga en bostadsrätt och få pengar
            i fickan från regeringen? Det fungerar faktiskt så i dag.
          </note>
          <note>
            Nu tror inte jag att det som regeringen säger är sant. Jag tror
            inte att investeringsstöd måste betyda att pengarna kastas i sjön.
            Jag tycker att det är ganska oförskämt av regeringen att påstå
            något sådant om byggsektorn.
          </note>
          <note>
            Hur löser man då detta dilemma? Det går inte att lösa så länge
            som vi har en regering som inte vill åstadkomma blocköverskridande
            lösningar. Bostadsfrågan är en så stor och omfattande samhällsekonomisk
            fråga att det är svårt att se hur den ska kunna lösas så länge
            det saknas åtgärder som har en reell effekt. Det innebär ett regeringsskifte.
          </note>
          <note>
            Förmodligen krävs det mångåriga program för att klara detta i
            stil med dem som man nu genomför i England. Då är förutsättningarna
            att man kan träffa breda överenskommelser över blockgränserna
            som gör att de åtgärder som man vidtar håller i mer än en mandatperiod,
            kanske i tre fyra mandatperioder.
          </note>
          <note>
            Det måste alltså genomföras ett stort systemskifte om man ska
            få villkor mellan upplåtelseformerna som gör att det i verkligheten
            blir ett ökat byggande av hyresrätter.
          </note>
          <note>
            De reformer som regeringen har genomfört – ägarlägenheter, hyresgarantier,
            borttagande av skyddet mot ockerhyror – har ju var för sig inte
            gett några egentliga effekter. Man skrapar lite på ytan med varje
            reform som man genomför.
          </note>
          <note type="speaker">
            Anf. 117 GUNNAR ANDRÉN (FP):
          </note>
          <note>
            Herr talman! För en tid sedan – den 6 november – besöktes jag
            av några företrädare för småkommunerna. Ordförande i den delegationen
            är Peter Lindroth, som är socialdemokratisk andre vice ordförande
            i kommunstyrelsen i Karlsborg. Peter Lindroth beskrev ett fenomen
            som är känt från oerhört många kommuner, nämligen bostadsbrist.
            Detta diskuteras ofta som om det bara gäller de allra största
            städerna. Men så är inte fallet, utan bostadsbristen är en hämmande
            faktor även för andra kommuner som inte nämns på förstasidan i
            våra stora morgontidningar i Stockholm.
          </note>
          <note>
            Det finns en enda orsak till att vi har bostadsbrist. Det byggs
            för lite. Det är det grundläggande. Och då måste man gå tillbaka
            i tiden för att ta reda på varför det är så.
          </note>
          <note>
            Det finns två huvudsakliga anledningar. Jag tycker att regeringen
            ska ha ett erkännande för att man har tagit itu med alla de hinder
            för byggande som har funnits under senare år, inte minst kommunala
            hinder.
          </note>
          <note>
            En annan del, som jag har sysslat mer med, är finansieringen
            av bostäderna. Där återstår ännu mycket att göra. Men jag och
            inte minst Lars Eriksson från Västerås har tidigare diskuterat
            vilka olika vägar det finns för att lösa detta med finansieringen.
          </note>
          <note>
            Jag har tidigare ställt frågan: Vilket system vill man ha? Jag
            brukar komma med fyra olika förslag som man kan pröva.
          </note>
          <note>
            Det första förslaget gäller räntesubventioner. De försvann 1991
            och uppgick då till 38 miljarder kronor. Socialdemokraterna lovade
            att återinföra dem, men det hade man inte råd med.
          </note>
          <note>
            Det andra förslaget är det gamla paritetslånesystemet. Vill man
            återinföra det? Inte ens den duktige bostadsministern Lars-Erik
            Lövdén tyckte att det var ett idealiskt system.
          </note>
          <note>
            Det tredje förslaget är att man satsar på hundraprocentiga statliga
            lånegarantier, vilket man hade förr i tiden när det inom miljonprogrammet
            byggdes flerfamiljshus. Det var kanske inte heller så idealiskt.
            Statliga lånegarantier har en effekt, nämligen att man får en
            dålig kostnadspress vid byggandet om man har hundraprocentiga
            garantier för lånen.
          </note>
          <note>
            Det fjärde är det som jag ser att även Vänsterpartiet numera
            dess bättre har övergivit. Men på den tiden när jag satt i bostadsutskottet,
            saligt i åminnelse, herr talman, var det Vänsterpartiets stora
            grej att man skulle låna av AP-fonderna. Man skulle ta pengar
            ur AP-fonderna till lägre ränta. Det skulle lösa det hela, och
            man skulle subventionera den vägen. Det står väl inte ens Vänsterpartiet
            bakom numera, såvitt jag förstår.
          </note>
          <note>
            Jag tror för min del att det är väldigt bra åtgärder som man
            har vidtagit.
          </note>
          <note>
            Jag vill ändå fråga statsrådet om en punkt där det inte har kommit
            förslag: Hur ska man se på det förhållandet att väldigt många
            byggföretag ligger på stora områden av detaljplanelagd mark? Är
            det rimligt att ha i stort sett bara vanlig fastighetsskatt år
            efter år för detta? Eller borde man möjligen sätta ytterligare
            press på byggföretagen att använda dessa områden? Det gäller inte
            bara privata byggföretag utan i väldigt hög grad också kommunala
            byggföretag, som avstår från att bygga därför att man spekulerar
            i framtida större vinster.
          </note>
          <note type="speaker">
            Anf. 118 LARS ERIKSSON (S):
          </note>
          <note>
            Herr talman! Tack, Amineh Kakabaveh, för den här interpellationen!
            Det är en spännande interpellation som en av de sista vi debatterar
            innan det blir julledigt.
          </note>
          <note>
            I det svar som statsrådet gav säger han att regeringen hanterar
            i stort sett samtliga de frågeställningar som berörda aktörer
            lyft fram som problemområden. När det gäller Aminehs andra fråga,
            om den skattemässiga obalansen, hänvisas till Bostadsbeskattningskommittén.
            Där finns en del att säga, tycker jag.
          </note>
          <note>
            På senare år har de ekonomiska villkoren för boende kommit att
            förändras på ett sådant sätt att hyresrättens konkurrenskraft
            ytterligare har försämrats gentemot ägd bostad. Till stor del
            beror detta på förändringar i skattesystemet och att de stöd som
            tidigare har funnits för att kompensera hyresrätten har slopats.
          </note>
          <note>
            Jag tycker inte att det här är fråga om att det måste vara en
            process för att åstadkomma exakt lika villkor. Däremot tror jag
            att väldigt mycket kan göras för att undanröja obalansen.
          </note>
          <note>
            Amineh påpekade i sitt anförande att Sabo, Fastighetsägarna och
            Hyresgästföreningen tillsammans har gjort en analys kring detta,
            och det är där man har hittat den skattemässiga obalansen på 2
            000 kronor per månad, som är skillnaden mellan att bo i en nybyggd
            hyresrätt och att bo i en nybyggd bostadsrätt.
          </note>
          <note>
            Bostadsministern har i tidigare interpellationsdebatter om den
            här frågan ändå närmat sig ståndpunkten att han tycker att det
            finns en sådan här obalans. Att erkänna det är ett första steg.
            Om man erkänner den obalansen behöver man ha en politik för hur
            man ska komma till rätta med den.
          </note>
          <note>
            Sabo med flera har lagt fram förslag på andra direktiv som skulle
            kunna ligga i Bostadsbeskattningskommittén och göra att man tittar
            på den frågan. Det har bostadsministern stoppat, för han har inte
            velat ha med de direktiv som Sabo, Fastighetsägarna och Hyresgästföreningen
            har velat ta in.
          </note>
          <note>
            För ett par veckor sedan, för att inte säga för någon månad sedan,
            valde Bostadsbeskattningskommitténs ordförande Hases Per Sjöblom
            att i Dagens Nyheter göra någon form av utspel kring vad man förväntas
            landa i. Han pekade på att man förmodligen skulle föreslå ett
            slopande av fastighetsavgiften för hyresrätter. Det är, som flera
            här har pekat på, någonting som redan i dag är undantaget för
            de första 15 åren.
          </note>
          <note>
            Om det här ska ge någon effekt blir det först om 15 år. Sabo
            har räknat på det och landat i att det ger en effekt på 100 kronor
            per månad om 15 år. Den största privata förvaltaren i Stockholm
            har beräknat detta till 0,7 procent av den totala bostadsproduktionskostnaden,
            så det är fråga om rätt blygsamma belopp.
          </note>
          <note>
            Frågan hänger fortfarande i luften: Vilka förslag tänker statsrådet
            lägga fram för att komma till rätta med den skattemässiga obalansen,
            om det nu är så att man fortfarande tycker att den obalansen existerar?
          </note>
          <note type="speaker">
            Anf. 119 Statsrådet STEFAN ATTEFALL (KD):
          </note>
          <note>
            Herr talman! Det är på något sätt två debatter i debatten. Den
            ena debatten gäller det generella bostadsbyggandet i Sverige,
            som ju har varit lågt under en lång följd av år. Vi har byggt
            ungefär hälften av vad norrmän, finnar och danskar har gjort per
            capita sedan 90-talets början.
          </note>
          <note>
            Skulle skattesituationen för hyresrätterna vara det enda problemet
            vi hade, ja, då skulle självklart andra ägarformer öka kraftigt
            och byggas i normal europeisk takt. Men det har inte gjorts.
          </note>
          <note>
            Alltså: Vi har ett utbudsproblem på detaljplanelagd mark, byggklar
            mark, som det går att dra i gång byggen på.
          </note>
          <note>
            Gunnar Andrén ställer en fråga om detaljplanelagd mark som olika
            intressenter äger där byggen inte kommer i gång. Ja, det finns
            säkert många olika skäl. Det kan vara normala affärsmässiga skäl:
            Vi måste ha en jämn produktionstakt i vårt företag, och vi kan
            inte köra i gång allting samtidigt. Det kan vara skäl som att
            man har olika ekonomiska förutsättningar och finansieringsproblem.
          </note>
          <note>
            Vi har nu bett länsstyrelserna i ett antal län att inventera
            och analysera om det finns någonting som de bör göra någonting
            åt. Det uppdraget ligger ute just nu, och vi ska få svar under
            den närmaste tiden.
          </note>
          <note>
            Då påstås det: Regeringen bara utreder och gör ingenting. Får
            jag bara upprepa några exempel på vad vi redan har gjort.
          </note>
          <note>
            Vi har slopat fastighetsavgiften de första 15 åren. Vi har sänkt
            det totala skattetrycket för boende med många miljarder kronor.
            Vi har kortat handläggningstiderna på länsstyrelserna. Vi har
            reformerat andrahandsuthyrningsreglerna. Vi har reformerat hyressättningssystemet
            och tydliggjort regelverket för de kommunala bostadsföretagen.
            Vi har förbättrat de statliga hyresgarantierna. Vi har skärpt
            bostadsförsörjningslagen. Vi har höjt bostadsbidragen både för
            barnfamiljer och för pensionärer i flera olika omgångar.
          </note>
          <note>
            Det har vi redan gjort. Sedan håller vi på med en rad frågor.
            Och just nu ligger en proposition i riksdagen om enklare regler
            för att bygga student- och ungdomsbostäder. Det kommer ytterligare
            förslag fram till och med mars månad som innebär att riksdagen
            kommer att få fatta beslut om ett antal saker.
          </note>
          <note>
            Amineh Kakabaveh säger att subventioner visar de politiska musklerna.
            Då är första frågan: Om vi har haft subventionssystem under 1990-talet
            och 2000-talet och ändå byggt hälften av vad norrmän, finnar och
            danskar har gjort, och hälften av vad OECD-genomsnittet har gjort,
            varför funkar inte subventionerna för att lyfta bostadsbyggandet?
          </note>
          <note>
            Den frågan har inte någon från Socialdemokraterna eller Vänsterpartiet
            ännu lyckats svara på. Det tyder på att subventionerna inte är
            det effektiva instrument som ni hävdar.
          </note>
          <note>
            Ska vi då börja bygga mycket billigare? Ja, då kan vi ta Vänsterpartiets
            förslag i deras budget. De har avsatt 1 miljard kronor 2014 för
            subventioner. De vill bygga 40 000 lägenheter och vill att en
            majoritet av dem ska vara hyresrätter. Då måste minst 20 000 vara
            hyresrätter, och subventionen ska gå bara till hyresrätter. Det
            skulle innebära att om man använder 1 miljard till 20 000 hyresrätter
            sänker man produktionskostnaderna med 2 ½ procent. En lägenhet
            som kostar 2 miljoner att bygga blir alltså 50 000 kronor billigare.
          </note>
          <note>
            Hur radikalt lägre hyror blir det av detta?
          </note>
          <note>
            Nej, säger Vänsterpartiet, man vill höja subventionen till 3
            miljarder 2016. Okej. Men man vill fortfarande bara bygga 20 000.
            Det tar tid för Vänsterpartiet också att få snurr på detta. Om
            nu inte marknaden beter sig som jag tror, att de inkorporerar
            detta, bygger ineffektivare och ökar vinsterna, innebär det en
            sänkning av kostnaderna med 7 ½ procent.
          </note>
          <note>
            Jämför då det med Sabos kombohus, alltså koncepthus, som nu byggs
            25 procent billigare än snittproduktionskostnaderna. Tack vare
            enhetliga regler och tack vare ett standardiserat förfarande sätts
            de upp och blir bra hus med bra boendevärden och bra miljökvaliteter.
          </note>
          <note>
            Det är den vägen vi måste gå. Vi måste effektivisera processerna,
            se till att de kommer fram snabbare och bygga billigare, i stället
            för att strö ut skattebetalarnas pengar – det konserverar branschen
            och gör att vinsterna ökar.
          </note>
          <note>
            Varför väljer alltid Vänsterpartiet och Socialdemokraterna fel
            väg i bostadspolitiken?
          </note>
          <note type="speaker">
            Anf. 120 AMINEH KAKABAVEH (V):
          </note>
          <note>
            Herr talman! Tack, bostadsministern! Det är självklart att Vänsterpartiet
            visar att det finns andra vägar, och det är självklart att vi,
            precis som Stefan Attefall vet, när vi under 2000-talet hade subventioner
            har byggt mer och byggt billigare. Resultatet av utvärderingar
            från Boverket har visat att det var möjligt.
          </note>
          <note>
            De 40 miljarder som du, Stefan Attefall, ger heter ROT och ränteavdrag
            i stället. Vi kan för bara 20,7 miljarder bygga 100 000 hyresrätter.
            Det går att bygga. Dina pengar är inte bidrag, utan det är skattebetalarnas
            pengar. För det kan vi rusta upp 300 000 lägenheter, om vi ger
            50 000 kronor för energibesparingar. Det går att göra, och det
            är för dina 40 miljarder, som du och regeringen ger till dem som
            redan har, nämligen dem som äger en bostad.
          </note>
          <note>
            Vi ser att det har påverkat byggandet generellt. Det är i dag
            dyrare att bygga och dyrare att bygga hyresrätter. Det du kallar
            reform har gjort det svårare också för byggbranschen. En hel del
            åtgärder har Hyresgästföreningen talat om, och det är förenligt
            med vad Vänsterpartiet har sagt, till exempel att markpolitiken
            är ett verktyg.
          </note>
          <note>
            Staten äger mark. Varför ska man sälja den, antingen väldigt
            dyrt i vissa områden eller väldigt billigt i andra områden, där
            en byggherre kan sälja till en annan byggherre?
          </note>
          <note>
            I mitt bostadsområde är det så. Man har lovat att bygga 72 lägenheter
            för studenter. En byggherre köpte billigt och sålde tillbaka till
            en annan byggherre, som byggde 71 lägenheter som är bostadsrätter
            och en enda som är hyreslägenhet. Det är för ungdomar.
          </note>
          <note>
            Markpolitiken innebär kontroll över marken. Vi i Vänsterpartiet
            säger precis i enlighet med Hyresgästföreningen att vi ska ta
            vara på marken – det är ett viktigt politiskt medel.
          </note>
          <note>
            Det finns ytterligare problem med att de små byggföretagen inte
            släpps in. Det finns en hel del att göra utan att utreda. Även
            om regeringen tillsätter 67 utredningar till kommer problemet
            att kvarstå.
          </note>
          <note>
            Det fungerar inte med tillfälliga boenden. Bostadsministern säger
            att det kommer en utredning om ungdomar och bostäder. Man underlättar
            för människor att hyra ut sin vind utan hiss och så vidare, man
            bygger med sämre standard, och det finns buller, som vi är överens
            om inte är bra för den sociala miljön. Det finns mycket problem
            kring de förslag som regeringen har, som egentligen inte är någon
            riktig åtgärd för de 300 000 ungdomar som behöver en bostad och
            för de människor som desperat betalar i andra eller tredje hand
            för att få ett boende.
          </note>
          <note>
            Vi säger: Ge de 40 miljarderna till fördel för hyresrätter, inte
            bara till dem som äger!
          </note>
          <note type="speaker">
            Anf. 121 ROLAND UTBULT (KD):
          </note>
          <note>
            Herr talman! Jag har varit en del av civilutskottet sedan mars
            månad och har sett en trend från oppositionens sida. Det handlar
            om en bildsättning som är otroligt negativ. Det är klagovisor
            hela tiden, och det är inte ett enda nytt eget förslag.
          </note>
          <note>
            Klas Eklund, tidigare ekonom bland annat hos Kjell-Olof Feldt,
            säger att den subventionspolitik som Vänstern och Socialdemokraterna
            förespråkar är gammaldags och mossig. Men det svar man kan få
            fram här, som ett svar på regeringens alla åtgärder, är: Det handlar
            om subventioner.
          </note>
          <note>
            Vänsterpartiets lösning är mer skattepengar. Det ska ges subventioner
            till byggbolagen för att de ska bygga hyresrätter. Problemet är
            bara att det för de flesta byggbolag inte fattas pengar. Det finns
            mängder med pengar i byggbranschen, och många byggbolag gör stora
            vinster. Det är intressant att ett parti som Vänsterpartiet, som
            i vanliga fall inte brukar tycka om att gynna stora, privata bolag,
            i det här fallet, när det gäller subventioner, vill strö skattepengar
            över de stora byggföretagen.
          </note>
          <note>
            Det var intressant med Gunnar Andréns historik. Han hade en del
            tankar om åtgärder.
          </note>
          <note>
            När man frågar bostadsministern hur vi ska kunna bygga fler hyresrätter
            kommer det ett stort antal idéer. Man lyfter på alla stenar som
            finns. Jag ser fram emot fortsättningen och har stor tilltro till
            bostadsministern.
          </note>
          <note type="speaker">
            Anf. 122 JAN LINDHOLM (MP):
          </note>
          <note>
            Herr talman! Hade vi mer tid skulle jag gärna prata lite om trångboddhet
            också.
          </note>
          <note>
            Bostadsbristen har ökat under de senaste fyra åren, så att ytterligare
            7 procent av landets kommuner har börjat rapportera om det. I
            dag är det alltså 246 av landets 290 kommuner som anser att de
            har brist på just hyresrätter, som vi väl har pratat om mest.
          </note>
          <note>
            Ministern sade att det pågår två debatter. Jag skulle gärna vilja
            se två olika typer av förslag. Jag upplever att många av de åtgärder
            som vidtas handlar om Stockholmsproblem. Detta med planproblem
            och långa handläggningstider är problem som inte finns i många
            av kommunerna. Vill någon bygga ett hus i en kommun med mindre
            än 70 000 invånare löser det sig på en eller ett par veckor.
          </note>
          <note>
            Problemet med utbud av mark togs upp. Jag ska inte nämna något
            företag, men vi vet att det finns företag som ligger på 10 000–12
            000 byggrätter här i Stockholm. I dag är det mer lönsamt att ligga
            på dem än att bygga på dem. Det är ett problem som finns i marknaden.
          </note>
          <note>
            Ministern räknar upp en massa åtgärder som han har vidtagit.
            Då kan man fundera: Är det rätt eller fel åtgärder? De har ju
            inte löst problemet, för vi har inte fått i gång byggandet, och
            det är ändå åtta år av marknadsinriktade lösningar.
          </note>
          <note>
            Ministern frågar – och visst kan man göra det – varför de metoder
            som fanns tidigare inte löste detta. Men varför gör inte de metoder
            som regeringen har föreslagit det? De har påverkat bara mycket
            marginellt, om ens något – man kan faktiskt diskutera det. Det
            tar tid att utvärdera sådant.
          </note>
          <note>
            Jag tycker att det behöver vara lite mer ödmjukhet från regeringens
            sida. Som jag sade i mitt förra inlägg kan jag inte se några stora
            åtgärder som skulle få fart på detta, om det inte sker med en
            mycket bred förankring i riksdagen, så att åtgärderna kan vara
            kraftfulla.
          </note>
          <note type="speaker">
            Anf. 123 GUNNAR ANDRÉN (FP):
          </note>
          <note>
            Herr talman! Först måste jag säga att det var en intressant inblick
            som Jan Lindholm gav från planprocessen i Borlänge med omnejd.
            Det kanske inte fullt ut fungerar så på andra håll, men det var
            roligt att höra att man kan få tillstånd på mycket kort tid i
            Borlänge med omnejd – mycket bra!
          </note>
          <note>
            Jag tycker att det var ett intressant svar som statsrådet gav
            när det gällde detaljplanelagt område. Det är analys på gång i
            länsstyrelserna av detta. Jag tror att det är en av nyckelfrågorna.
            Här tar skattebetalarna i kommunerna på sig att detaljplanelägga
            områden, och sedan sker det nästan ingenting därefter, utan de
            bara ligger och ligger. Det finns andra som kapitaliserar detta.
          </note>
          <note>
            Det kan inte vara rimligt att skattebetalarna i längden ska ta
            kostnaderna och att det sedan inte händer något. Det måste man
            angripa. Jag är glad att Roland Utbult hade observerat detta.
          </note>
          <note>
            Vi har arbetsmarknadsregioner som är ganska väldefinierade. Men
            vi skulle även behöva något som heter kommunikationsregioner,
            så att man kan se hur långa resor människor kan ha till jobbet.
            Slutligen skulle vi behöva bostadsregioner, så att man kan se
            var människor kan bo.
          </note>
          <note>
            Om man nu håller sig till Stockholm kan man se att de arbetsmarknadsregioner
            som finns håller på att ändras genom att kommunikationerna håller
            på att utvidgas. Därigenom kan vi bo på mycket trevliga orter
            som Strängnäs, Eskilstuna, Västerås, Enköping och Uppsala. Det
            är fullt acceptabla pendlingsavstånd till dessa orter. Det tror
            jag är mycket viktigt. Då får vi också bostadsregioner där man
            kanske kan bo lite billigare än om man försöker bygga en villa
            på Stureplan.
          </note>
          <note>
            Till sist skulle jag vilja säga det som jag har sagt många gånger
            i denna kammare, nämligen att det inte är bra att vi i denna region
            har 26 olika kommuner med eget ansvar för bostadsplaneringen.
            Det är en hämmande faktor som jag tycker att bostadsministern
            ska försöka göra någonting åt i framtiden.
          </note>
          <note type="speaker">
            Anf. 124 LARS ERIKSSON (S):
          </note>
          <note>
            Herr talman! Det är klart att det blir debatt om mer än en sak.
            Men interpellationen innehåller mer än en frågeställning. Vi behöver
            därför diskutera hela interpellationen.
          </note>
          <note>
            Jag ansluter mig till mycket av det som Jan Lindholm anförde
            i sin beskrivning av politiken.
          </note>
          <note>
            Jag studsade till när bostadsministern sade: Varför väljer Socialdemokraterna
            och Vänsterpartiet alltid fel väg i bostadspolitiken? Man häpnar
            när man hör det. Det är otroligt provocerande. Vilka utanför detta
            hus anser att bostadsministern och regeringen har valt rätt väg
            när det gäller bostadsbyggandet under de sju och ett halvt år,
            snart åtta år, som ni har haft ansvaret för detta? Jag tror faktiskt
            att det är enklare att hitta någon utanför detta hus som tycker
            att Sverige borde gå med i EMU än som på fullt allvar tycker att
            regeringen är på rätt väg med bostadsbyggandet. Jag tror att det
            är otroligt svårt att hitta någon som tycker att regeringen är
            på rätt väg.
          </note>
          <note>
            Ni kan inte vara helt okänsliga för den debatt som pågår utanför
            detta hus, för den frustration som finns och för de krav som ställs
            på er från en rad olika föreningar, organisationer och debattörer.
            Det är en stor debatt som förs utanför detta hus. Att ni bara
            blundar för den är otroligt provocerande.
          </note>
          <note>
            Statsrådet säger att det inte bara är den skattemässiga delen
            som är problemet. Nej, det är helt korrekt. Jag har aldrig påstått
            någonting annat. Men det är en av dessa faktorer, och den måste
            man också klara av att diskutera. Det är flera organisationer
            som har lyft fram detta. Om man ska vända på alla stenar ska man
            vända även på den stenen. Där tycker jag nog att statsrådet är
            skyldig denna kammare ett svar. Vi får väl avvakta utredningen,
            men jag tror inte att man ska hoppas på för mycket utifrån vad
            som har läckt ut från den.
          </note>
          <note type="speaker">
            Anf. 125 Statsrådet STEFAN ATTEFALL (KD):
          </note>
          <note>
            Herr talman! Jag håller med om att det kanske inte bara är två
            debatter, det vill säga om hyresrätten specifikt och om den mer
            allmänna bostadsbristen. Det är också två debatter därför att
            vi har två olika Sverige. Vi har de heta regionerna med bostadsbrist
            och långa ledtider. Men vi har också många delar av Sverige där
            det finns en önskan om att bygga mer men där marknadsförutsättningarna
            är helt annorlunda. Vi har en hel del arbete i gång också kring
            den delen av problemet.
          </note>
          <note>
            Jan Lindholm ser inga stora idéer. Nej, det gör inte jag heller
            när jag läser Miljöpartiets motion. Men jag ser i alla fall ett
            besked som jag uppskattar, nämligen nej till subventioner. Därför
            vore det intressant att få veta hur Miljöpartiet ska få ihop sin
            politik med Vänsterpartiets och Socialdemokraternas politik om
            de ska försöka skapa en majoritet i denna del. Utöver detta finns
            det inte några stora idéer i Miljöpartiets motion. Det finns det
            inte i Vänsterpartiets och Socialdemokraternas motioner heller,
            förutom att det finns en vurm för att subventionera och använda
            skattebetalarnas pengar.
          </note>
          <note>
            Det var intressant att tala med en av dem som har utvecklat de
            koncepthus som nu är en del av Sabos Kombohus. Han berättade att
            man bygger 25 procent billigare än vad standardbyggkostnaderna
            i Sverige är. Det konceptet började de utveckla när de insåg att
            subventionernas tid var förbi. Då började man på ett av de större
            företagen i Sverige att jobba för att pressa kostnaderna. Man
            ställde frågan: Hur bygger vi optimalt, snålt, effektivt och med
            en sådan god kvalitet att vi kan vara stolta över vårt bygge?
            Sabos Kombohus är ett exempel på detta. Dessa hus säljs också
            på den privata marknaden. Det finns även ett antal andra aktörer
            som bygger hus på denna prisnivå.
          </note>
          <note>
            De reformer som vi nu har lagt fram lagförslag om och de regelförändringar
            som Boverket jobbar med kommer att leda till att man kan bygga
            studentbostäder så mycket som 25 procent billigare.
          </note>
          <note>
            Jämför dessa kostnadsreduceringar, tack vare den politik som
            vi nu för, med hur Vänsterpartiet lyckas med sina 3 miljarder
            i subventioner – vilket är tre gånger mer än Socialdemokraterna
            orkar med i sitt budgetalternativ. I bästa fall kan man, teoretiskt
            sett, pressa kostnaderna med 7 ½ procent. Det är alltså 7 ½ procent
            till en kostnad på 3 miljarder för skattebetalarna. Detta kan
            alltså jämföras med 25 procents lägre kostnad utan skattebetalarnas
            pengar. Det är ganska logiskt vad man väljer. Man måste i alla
            fall pröva regelförenklingsvägen i första hand. Åtminstone gör
            jag det som kristdemokrat och som en person som tycker att skattebetalarnas
            pengar är någonting som man ska hushålla med.
          </note>
          <note>
            Det som andas i Amineh Kakabavehs resonemang är att alla pengar
            är statens och att alla skattesänkningar är subventioner. Det
            innebär väl att en vanlig sjuksköterska har 75 procent i subvention
            från staten. Det är ungefär vad hon får behålla av sin lön.
          </note>
          <note>
            Jag ser faktiskt en skattesänkning som att människor får behålla
            sina egna pengar. Att man lättar på skattetrycket för boendet
            ser jag också som ett sätt för människor att få behålla sina egna
            pengar. Men jag ser även att vi med hjälp av regelverk och skatteinstrument
            självklart kan skapa goda förutsättningar.
          </note>
          <note>
            Jag har tidigare sagt att jag upplever skattesituationen för
            just hyresrätten som en nackdel. Hyresrätten har en uppförsbacke
            i investeringsstadiet. Men jag köper inte dessa lätta jämförelser.
            Skattesituationen för företag och privatpersoner är så olika.
            Ett företag som ska börja investera i en bostad har noll beskattade
            kronor när man börjar investera. En privatperson som börjar investera
            i en ny bostad eller renovera sin bostad har redan betalat både
            arbetsgivaravgifter och inkomstskatt och ska sedan betala moms
            och skatt till den som gör jobbet. Det är alltså två olika skattesituationer
            som inte enkelt går att jämföra.
          </note>
          <note>
            Men återigen tillbaka till frågan: Om subventioner är lösningen
            på problemet, varför har vi då inte lyckats komma upp till finsk,
            dansk eller norsk nivå under 1990-talet och 2000-talet? Varför
            lyckas vi inte med det? Svara på det, Amineh Kakabaveh.
          </note>
          <note type="speaker">
            Anf. 126 AMINEH KAKABAVEH (V):
          </note>
          <note>
            Herr talman! Jag hade förväntat mig en bättre människosyn från
            statsrådet än att jämföra en sjuksköterskas gedigna arbete och
            möda med en subvention på 40 miljarder som bostadsministern och
            regeringen ger i stöd för ägda boenden. Det är lite slarvigt.
            Jag hoppas att bostadsministern inte menar det.
          </note>
          <note>
            Ni har haft sju och ett halvt år på er att bygga bostäder, men
            ni skyller fortfarande på de rödgröna partierna. Under den tid
            som vi stödde den socialdemokratiska regeringen har det faktiskt
            byggts mest. Det finns svart på vitt. Det finns även svart på
            vitt enligt Boverket, statens eget verk, att subventioner gett
            möjlighet till nyproduktion. Särskilt antalet hyresrätter har
            ökat.
          </note>
          <note>
            Vi vill inte heller ge pengar hur som helst. Stefan Attefall
            vet att de miljarder som vi i Vänsterpartiet vill satsa under
            kommande år handlar om att styra politiken. Det är styrmedel för
            att man ska kunna bygga både billigt och miljövänligt. Våra ungdomar
            och andra i landet förtjänar bra bostäder. Det är det som vi vill
            använda subventioner till.
          </note>
          <note>
            Jag tycker att det är bättre att presentera och prestera lite
            politik än att skälla på oss och säga att vi vill använda pengar
            hur som helst.
          </note>
          <note>
            Vi vill att de 40 miljarder som går till ägda boenden även ska
            gå till byggande av hyresrätter, till små, billiga och miljövänliga
            bostäder, till dem som behöver bostäder. Det är det som vi förväntar
            oss.
          </note>
          <note type="speaker">
            Anf. 127 Statsrådet STEFAN ATTEFALL (KD):
          </note>
          <note>
            Herr talman! Det är viktigt att konstatera att subventioner i
            stort sett inte har fungerat. Vi måste jobba med regelförenklingar
            och med att få ut mer byggbar mark – det är ett utbudsproblem
            som är grundorsaken. Vi behöver se över den skattemässiga situationen
            för hyresrätter. Vi avvaktar nu en utredning, och vi får bereda
            den och komma tillbaka. Vi har dock, som jag nämnde tidigare,
            redan gjort en hel del när det gäller avgiftssänkningar och skattesänkningar.
          </note>
          <note>
            Ja, Alliansen har suttit vid regeringsmakten i drygt sju år.
            Jag tycker att det är viktigt att säga att vi har hanterat en
            finanskris som lamslog mycket av svensk industri och inte minst
            byggindustrin. Det är klart att det märktes i Sverige. Det märktes
            ännu mer i många andra länder. Det har gått upp och ned för bostadsbyggandet
            i Sverige, men det har kroniskt legat på en lägre nivå än i andra
            länder. Svängningarna har följt varandra ganska väl; när det har
            gått upp i Sverige har det gått upp i Danmark, Finland och Norge
            också, och när det har gått ned har det gått ned även i Danmark,
            Finland, och Norge. På senare tid har vi brutit mot den utvecklingen.
            Vi går nu bättre än omvärlden, tack vare gedigna och bra offentliga
            statsfinanser.
          </note>
          <note>
            Vad vi kanske skulle ha gjort tidigare är att sammanföra plan-
            och bygglagsfrågorna med det som på regeringsspråk kallas bostadsfinansierings-
            och bostadsförsörjningsfrågorna. Det gjorde vi i efter valet 2010,
            då vi också använde beteckningen bostadsminister mer officiellt
            i Sverige. Det har nämligen gett oss ett bättre samlat grepp kring
            frågorna och gjort att vi har haft bättre möjlighet att analysera.
            Det tror jag hade varit bra om vi hade gjort tidigare, men vi
            gjorde en rad olika saker under den förra mandatperioden: förbättrade
            kreditgarantier, hyressättningssystem, regler för kommunala bostadsbolag,
            ägarlägenheter, modernisering av plan- och bygglagen etcetera.
          </note>
          <note>
            Vi ser nu också att det finns ett starkt stöd för regeringens
            synsätt i forskarvärlden och bland de olika aktörer som finns
            på marknaden. Det finns även ett växande intresse och stöd från
            människor som följer bostadsdebatten, och när vi levererar förslag
            på förslag tror jag att allt fler kommer att se att det här är
            den framkomliga vägen – inte subventionsvägen.
          </note>
          <note>
            Överläggningen var härmed avslutad.
          </note>
          <note>
            13 § Svar på interpellation 2013/14:162 om begravningsplatser
          </note>
          <note type="speaker">
            Anf. 128 Statsrådet STEFAN ATTEFALL (KD):
          </note>
          <note>
            Herr talman! Helene Petersson i Stockaryd har frågat mig vad
            jag och regeringen avser att göra för att den judiska minoriteten
            ska kunna begravas i enlighet med de judiska traditionerna men
            på samma ekonomiska villkor som gäller för alla andra medborgare
            i landet.
          </note>
          <note>
            Som Helene Petersson i Stockaryd anger i sin inledning har staten
            mycket riktigt ansvar för att begravningsverksamheten i Sverige
            bedrivs på ett bra och effektivt sätt. Med detta följer ett ansvar
            att se till att medborgarna inte betalar begravningsavgifter vars
            storlek inte är sakligt motiverade. Begravningsverksamheten regleras
            genom lagstiftning, i första hand genom begravningslagen (1990:1144).
            Med begravningsverksamhet avses de olika åtgärder som har direkt
            samband med förvaltningen av allmänna begravningsplatser.
          </note>
          <note>
            Begravningslagen medger också att enskilda begravningsplatser
            får anordnas och hållas bara av trossamfund eller stiftelser som
            har fått tillstånd till det. Länsstyrelsen beviljar sådant tillstånd
            om det finns särskilda skäl för det och om det kan antas att trossamfundet
            eller stiftelsen kan behålla begravningsplatsen och fullgöra de
            skyldigheter som ankommer på innehavaren av dessa begravningsplatser.
          </note>
          <note>
            Begravningsverksamheten är en allmän samhällsuppgift, och kostnaderna
            för denna verksamhet finansieras genom en begravningsavgift som
            är inkomstrelaterad och som betalas av alla som är folkbokförda
            i Sverige. Avgiftsskyldigheten föreligger för alla, det vill säga
            även för personer som inte är medlemmar i Svenska kyrkan. Begravningsavgiften
            ska täcka de kostnader som huvudmannen har för att sköta begravningsverksamheten
            och är alltså inte kopplad till en enskild persons egen begravning.
          </note>
          <note>
            Begravningsavgifterna fastställs med utgångspunkt i de faktiska
            kostnaderna för begravningsverksamheten, något som medför att
            avgiftssatsen varierar mellan olika huvudmän. Avgiften är proportionell
            och räknas fram utifrån den kommunalt beskattningsbara inkomsten.
            Begravningsavgiften beräknas på så sätt att den totala nettokostnaden
            för begravningsverksamheten divideras med det totala skatteunderlaget,
            det vill säga skatteunderlaget för både dem som tillhör och dem
            som inte tillhör Svenska kyrkan. Resultatet blir begravningsavgiftens
            storlek per skattekrona.
          </note>
          <note>
            Gravsättning kan i vissa fall ske på en annan ort än den avlidnes
            hemort. Den huvudman som i sådana fall utför gravsättningen eller
            vissa andra i lag angivna tjänster har då rätt till ersättning
            av huvudmannen för begravningsverksamheten på den avlidnes hemort.
            Ersättningen regleras i en taxa för begravningsclearing som varje
            år fastställs av Kammarkollegiet. Enskilda samfund eller stiftelser
            får efter tillstånd anordna egna begravningsplatser. Genom clearingförfarandet
            sker kompensation till innehavare av enskild begravningsplats
            för de tjänster som omfattas av begravningsavgiften. Sådana begravningsplatser
            kompenseras dock inte för bland annat förvaltningskostnader för
            drift av begravningsplatsen.
          </note>
          <note>
            Riksdagen har i maj beslutat om ett nytt system med enhetliga
            begravningsavgiftssatser som träder i kraft den 1 januari 2016.
            Som en följd av detta avser regeringen att se över clearingsystemet
            i dess helhet. Genom mina fortlöpande kontakter med trossamfunden
            via bland annat Regeringens råd för kontakt med trossamfunden
            håller regeringen sig informerad om de frågor som generellt berör
            trossamfunden, bland annat frågor om begravningslagstiftningen.
          </note>
          <note>
            Anf. 129 HELENE PETERSSON i Stockaryd (S):
          </note>
          <note>
            Herr talman! Jag tackar statsrådet för svaret. Jag vill nog säga
            att det inte gav så mycket svar på min fråga utan att det var
            ett allmänt svar om begravningsverksamheten, men det kanske är
            en utgångspunkt för denna interpellationsdebatt.
          </note>
          <note>
            Min fråga var ganska specifik, och den gällde just den judiska
            församlingen och de judiska begravningsplatserna. Den är väldigt
            aktuell, speciellt här i Stockholm där den judiska kyrkogården
            är i stort behov av mer begravningsmark. Det är grundorsaken till
            min fråga.
          </note>
          <note>
            Historiskt sett har den judiska församlingen varit egen huvudman
            sedan 1700-talet och haft ansvar för begravningsplatserna och
            även begravningarna enligt religiösa föreskrifter och traditioner.
            Statsrådet säger i sitt svar att man har ett clearingsystem. Man
            clearar kostnaderna för själva begravningen, men förvaltningskostnader
            för begravningsplatser ingår inte. Det är väl här det stora problemet
            egentligen ligger, för det är en stor kostnad för en mycket liten
            församling att anordna en eller utvidga en begravningsplats –
            eller skapa en ny. Man räknar med att det är kanske 7 000 medlemmar
            som själva får stå för denna stora kostnad.
          </note>
          <note>
            Samhället har ett ansvar, och jag tycker inte att det bara gäller
            begravningarna i detta fall, statsrådet, utan det handlar också
            om att vi har den judiska gruppen som en nationell minoritet.
            Där tycker jag att det finns ett speciellt ansvar för staten att
            se till att det inte bara finns möjligheter att bevara den språkliga
            biten utan även möjligheter att bevara de traditioner och den
            kultur som följer med den judiska befolkningen.
          </note>
          <note>
            Alla betalar sin begravningsavgift, oavsett vilken religion man
            tillhör, men i detta fall blir det en betydligt större kostnad
            för dem som är medlemmar i denna församling och vill ha sin begravning
            på det sätt traditionerna och religionen säger att det ska vara.
            Jag tittade lite på begravningslagen, och det står där att man
            har i uppdrag att tillhandahålla vissa tjänster – bland annat
            gravplats i 25 år. Det är kanske där den stora knuten ligger,
            för den judiska traditionen och den judiska religionen anser att
            gravrätten ska vara evig. Det kanske är där det blir en diskussion
            och ett problem.
          </note>
          <note>
            Här i Stockholm är det Stockholms kommun som är huvudman. Det
            är lite unikt; det är bara Stockholm och Tranås som är huvudmän
            förutom Svenska kyrkan. Jag hade en fundering på om kommunallagen
            kunde vara ett hinder i detta. Vi fick dock en utredning i går,
            som överlämnades till statsrådet. Eftersom interpellationsdebatterna
            drog ut på tiden i dag har jag faktiskt hunnit läsa en hel del
            i utredningen, och där förordas att Tranås och Stockholm ska ingå
            i systemet med enhetlig begravningsavgift.
          </note>
          <note>
            Min första fråga till statsrådet är: Ser statsrådet en möjlighet
            att utifrån utredningens slutsatser även kunna inkludera enskilda
            begravningsplatser i ett sådant kostnadsutjämningssystem?
          </note>
          <note type="speaker">
            Anf. 130 Statsrådet STEFAN ATTEFALL (KD):
          </note>
          <note>
            Herr talman! Jag tackar för att frågeställningen väcks. Jag är
            mycket medveten om de diskussioner och problem som den judiska
            gruppen upplever och som är accentuerade i Stockholm.
          </note>
          <note>
            Grunden för problemet är just att man enligt den judiska traditionen
            vill ha en evig gravrätt. Man vill alltså att graven ska vara
            för personen inte bara i 15 eller 25 år utan för all framtid.
            Detta skapar problem utifrån svensk lagstiftning och svensk tradition.
          </note>
          <note>
            Detta har lösts genom att den judiska gruppen har haft egen mark
            att förfoga över och då kunnat tillförsäkra sig den eviga gravrätten
            eller genom att man har hittat bra lösningar i samverkan med Svenska
            kyrkan eller andra aktörer på olika ställen i Sverige. Det finns
            sådana begravningsplatser i Malmö och Göteborg, till exempel.
          </note>
          <note>
            I Stockholm har man dock hamnat i läget att det fysiska utrymmet
            inte längre finns kvar. Man behöver ny mark, och man behöver göra
            i ordning den marken. Clearingsystemet medger som sagt ekonomisk
            kompensation för ceremoni och gravsättning. Men för att göra i
            ordning mark och andra tunga investeringskostnader finns ingen
            kompensation.
          </note>
          <note>
            Man har som sagt hittat bra uppgörelser på andra ställen i Sverige
            men inte i Stockholm. Det har bland annat att göra med att markkostnaderna
            är högre och att det är en kommunal huvudman. Då är man begränsad
            av kommunallagen, och juristerna i Stockholms stad bedömer möjligheten
            att vara flexibel som liten. Man kan inte gynna en enskild aktör.
          </note>
          <note>
            Jag tror på mångfald och på att Sverige ska ha många traditioner
            som lever sida vid sida även på detta område. Jag tror också på
            att vi ska ha ett system som ger alla goda och rimliga förutsättningar
            att klara av detta.
          </note>
          <note>
            Därför har vi fört samtal med Stockholms stad och försökt analysera
            frågan. Vi ser att det redan finns en kompensation i vårt system
            för ceremoni och gravsättning, men för de tunga förvaltningskostnaderna
            räcker vårt system inte till.
          </note>
          <note>
            Därför säger jag i interpellationssvaret att jag avser att se
            över clearingsystemet. Det kan vara en väg att försöka hitta en
            lösning när vi nu ska få en gemensam begravningsavgift för hela
            landet. Kan vi inkorporera både Stockholm och Tranås i ett gemensamt
            system skapas också en möjlighet att i det sammanhanget göra en
            översyn av clearingavgifterna.
          </note>
          <note>
            Det kan som sagt vara ett sätt att försöka hitta en lösning,
            men vi är inte så långt framme i beredningsprocessen ännu att
            vi kan ge ett tydligt besked. Det är dock en tänkbar väg.
          </note>
          <note>
            Min ambition är att hitta en lösning som gör att den judiska
            gruppen ska kunna fortsätta att ha sin gravplats i Stockholm med
            evig gravrätt enligt tradition och kunna sköta det på ett ekonomiskt
            rimligt sätt. Exakt vilken väg vi ska ta oss framåt på det spåret
            är för tidigt att säga. Clearingsystemet kan vara ett instrument,
            och det kan finnas andra.
          </note>
          <note>
            Det har som sagt löst sig ganska bra i andra städer och på andra
            platser i Sverige men inte i Stockholm.
          </note>
          <note>
            Anf. 131 HELENE PETERSSON i Stockaryd (S):
          </note>
          <note>
            Herr talman! Den judiska församlingen har redan mark och arbetar
            med att anlägga en begravningsplats. Problemet är pengar; det
            kostar otroligt mycket. Det gör det för alla som är huvudmän för
            en begravningsplats. Det är därför kostnaderna har varit så skilda.
            I vissa församlingar har det blivit oerhört dyrt för att man är
            en liten församling och har varit tvungen att lägga ned stora
            pengar på just anläggningen av nya begravningsplatser.
          </note>
          <note>
            Det är inte bara clearingen för själva begravningsakten som man
            måste se över. Ska vi ha en enhetlig begravningsavgift som ska
            vara lika över hela landet måste anläggningskostnaden komma in.
            Annars vet jag inte hur de olika församlingarna och huvudmännen
            ska klara av det. Man måste på något sätt räkna in detta också.
          </note>
          <note>
            I begravningslagen står det klart och tydligt att uppdraget är
            att tillhandahålla en gravplats i 25 år. Det borde det finnas
            möjlighet att ändra, för begravningslagen är ju rörlig materia
            som alla våra lagar. Man kanske kan se över den och lägga till
            något för att tillgodose olika traditioner.
          </note>
          <note>
            Det räknas upp en hel del uppgifter som ska fullföljas och vad
            som ska ingå i clearingsystemet. Bland annat sägs det att kremering
            ska ingå, vilket är en ganska stor kostnad. Men för den judiska
            gruppen är det inget alternativ eftersom kremering så starkt förknippas
            med förintelsen. Det är omöjligt för en judisk person att kremeras.
            Det är jordbegravning som gäller, och det tar större plats. På
            många begravningsplatser har man anlagt minneslundar och annat
            för att det är ont om plats, men för den judiska gruppen är kremering
            som sagt inget alternativ.
          </note>
          <note>
            Som statsrådet säger kan den privata marken ställa till det eftersom
            kommunen inte kan investera i sådan mark. Men frågan är hur mycket
            man kan lägga in i clearingsystemet. Det går ju inte att jämföra
            begravningsmark med industrimark eller privat bostadsmark, utan
            det handlar om ett helt annat samhällsansvar.
          </note>
          <note>
            Det finns nog mycket man kan göra. Det som gör mig lite bekymrad
            är att vi talar om 2016, så det är en akut fråga för den judiska
            församlingen i Stockholm.
          </note>
          <note type="speaker">
            Anf. 132 Statsrådet STEFAN ATTEFALL (KD):
          </note>
          <note>
            Herr talman! Vi ska sträva efter att ha ett samhälle med mångfald
            och att olika traditioner ska kunna leva sida vid sida. Även den
            judiska gruppen ska ha rimliga förutsättningar att hantera sin
            tradition på begravningsområdet utifrån sin historia och sina
            erfarenheter.
          </note>
          <note>
            Jag kommer att arbeta hårt för att vi ska hitta en rättvis fördelning
            så att det skapas en rimlig situation också för den judiska gruppen.
            De förändringar vi gör måste dock vara allmängiltiga och generella
            för alla enskilda huvudmän. Självklart måste det också vara en
            rimlig ekonomisk kompensation; det får inte vara en över- eller
            under kompensation.
          </note>
          <note>
            Den analys vi har gjort är att det finns anledning att se över
            systemet. Vi ger enskilda huvudmän, som den judiska gruppen är
            ett exempel på, kompensation för exempelvis ceremonier, transporter,
            gravsättning och liknande. Kammarkollegiet fastställer en taxa
            som gäller för alla enskilda huvudmän eller om man begravs på
            annan ort än där man är skriven. Detta kompenserar för en del
            av de löpande kostnaderna, men som Helene Petersson säger är det
            investeringskostnaderna som är tunga.
          </note>
          <note>
            Nu står den judiska gruppen i Stockholm inför en sådan investering,
            och det är uppenbart att det blir besvärligare när begravningshuvudmannen
            är en kommun. Huvudmannen är mer reglerad och har snävare handlingsutrymme.
            Som jag har uppfattat det tolkar i alla fall juristerna i Stockholms
            stad det så. Man har mindre möjlighet att vara flexibel än till
            exempel Svenska kyrkan, som kanske kan hitta lämpliga arrangemang
            som fungerar.
          </note>
          <note>
            Därför måste vi se över regelverket. Ett spår kan vara att se
            över clearingsystemet så att man får ta med sig de pengar man
            betalt när man ska begravas. Det rimliga är att man får en viss
            kompensation inte bara för direkta, löpande kostnader utan också
            för investeringskostnader.
          </note>
          <note>
            Vi jobbar med att hitta ett fungerande system som är generellt
            och allmängiltigt och som skapar goda förutsättningar för inte
            bara den judiska gruppen utan även för andra grupper. Systemet
            ska vara neutralt ur kulturell synpunkt och värna en bra och etiskt
            väl fungerande begravningsverksamhet i Sverige.
          </note>
          <note>
            Jag försäkrar att vi jobbar aktivt med frågan och har höga ambitioner
            att ge den judiska gruppen en rimlig lösning på den besvärliga
            situation man befinner sig i.
          </note>
          <note>
            Anf. 133 HELENE PETERSSON i Stockaryd (S):
          </note>
          <note>
            Herr talman! Det låter positivt. Jag hoppas att det händer något
            ganska snart, för 2016 ligger inte långt bort.
          </note>
          <note>
            Jag satt inte i konstitutionsutskottet när staten och kyrkan
            delade på sig och kyrkan fick det stora ansvaret för begravningar,
            men jag kom in strax efter.
          </note>
          <note>
            Då var det många frågor. Vi hade många diskussioner om hur Svenska
            kyrkan skulle klara de olika religionernas traditioner och kulturer.
            De första åren var det också mycket diskussioner och klagomål
            på Svenska kyrkan. Det har löst sig. Man har tagit sitt ansvar
            och tittat på hur man ska kunna lösa de olika traditionerna och
            ställa upp. Man har tittat på hur man ska kunna dela in gravplatsen
            för olika religioner eftersom de har olika traditioner för hur
            den vigda jorden, som just den religionen ska ha, ska hanteras.
          </note>
          <note>
            Det är också bekymmersamt när Stockholm säger att om de får ansvar
            för detta har de inte den enskilda kyrkogården, vilket är vad
            den judiska församlingen önskar. Man kan inte ens garantera ett
            judiskt kvarter på de allmänna kyrkogårdarna. Det finns en hel
            del att göra, men jag är ändå glad för diskussionen. Jag tror
            nämligen att den är viktig. Många gånger glömmer vi bort våra
            minoriteters historia, traditioner och kulturer. Vi pratar oerhört
            mycket om språket när det gäller de nationella minoriteterna.
            Där har vi ett ansvar.
          </note>
          <note>
            Med det vill jag önska statsrådet, hela kammarkansliet och alla
            som finns kvar här i kammaren en god jul och ett gott nytt år.
          </note>
          <note>
            Tack för debatten!
          </note>
          <note type="speaker">
            Anf. 134 Statsrådet STEFAN ATTEFALL (KD):
          </note>
          <note>
            Herr talman! Som sagt var delar jag helt Helene Peterssons intryck
            att begravningsverksamheten fungerar väl med Svenska kyrkan som
            huvudman, även för de grupper som inte är medlemmar i Svenska
            kyrkan. Vi har också begravningsombud som bevakar detta. Ganska
            nyligen förbättrade vi tillsynsfunktionen – länsstyrelsen har
            en tillsynsfunktion här – tydliggjorde lagstiftningen och koncentrerade
            även tillsynsverksamheten på färre antal länsstyrelser för att
            bygga upp ett slags kritisk massa av kompetens för att kunna följa
            frågorna mer aktivt. Mitt intryck är att det fungerar bra.
          </note>
          <note>
            Vi har som sagt lite olika traditioner i Sverige med Svenska
            kyrkan som huvudsaklig huvudman, men det är också en del kommuner
            som är huvudmän. Det blir ibland lite olika tillämpningar av kommunallag
            och annan lagstiftning.
          </note>
          <note>
            Problemet för Stockholms kommun är inte att de ska tillhandahålla
            ett kvarter för den judiska gruppen på en kyrkogård. Problemet
            är att de inte kan garantera att inte någon annan också gravsätts
            där. Man får inte registrera människor efter religiös tillhörighet
            i Sverige, vilket är bra. Det andra problemet är att man inte
            kan garantera evig gravrätt, det vill säga man måste följa begravningslagen
            som säger 25 år och därefter 15 år i förlängning. Det är sådana
            villkor som den judiska gruppen med sin tradition inte anser acceptabla.
          </note>
          <note>
            Nu står de inför en stor utmaning med stora investeringskostnader.
            Vi ska se vad vi kan göra för att skapa rimliga förutsättningar
            för dem, på ett sätt så att de inte överkompenseras men inte heller
            – som jag uppfattar läget i dag – underkompenseras. Vi jobbar
            för att skapa ett bra regelverk för detta. Det arbetet fortgår.
          </note>
          <note>
            Med detta önskar även jag Helene Petersson och kammaren god jul
            och gott nytt år.
          </note>
          <note>
            Överläggningen var härmed avslutad.
          </note>
          <note>
            14 § Svar på interpellation 2013/14:184 om bristande underhåll
            av järnvägen
          </note>
          <note type="speaker">
            Anf. 135 Statsrådet CATHARINA ELMSÄTER-SVÄRD (M):
          </note>
          <note>
            Herr talman! Siv Holma har ställt följande frågor till mig.
          </note>
          <note>
            Alliansregeringen genomför nu den största satsningen någonsin
            på järnvägsunderhållet i Sverige över en längre period för att
            vinna tillbaka medborgarnas förtroende för järnvägen. Jämfört
            med 2006 då Socialdemokraterna, med stöd av Vänsterpartiet och
            Miljöpartiet, styrde har underhållsanslaget fördubblats till dagens
            nivå. De underhållsbehov som Trafikverket har redovisat har regeringen
            mött genom att avsätta 86 miljarder kronor till järnvägsunderhåll
            och reinvesteringar under perioden 2014–2025. Utöver anslagen
            disponerar Trafikverket även de intäkter som banavgifterna ger
            och som oavkortat går till att underhålla järnvägen.
          </note>
          <note>
            Höjda anslag är dock inte tillräckligt för att skapa en robust
            och tillförlitlig järnväg. De medel som anslås måste också användas
            effektivt. Trafikverket ska i sin beställarroll oavsett organisationsform
            säkerställa att anläggningarnas funktion och tillstånd över tid
            kontrolleras, att eventuella brister dokumenteras och att åtgärder
            tas fram och prioriteras.
          </note>
          <note>
            Det är dock tydligt att Trafikverket i sin roll som beställare
            måste öka kontrollen av underhållet av järnvägen. Det är helt
            oacceptabelt att allvarliga brister upptäcks inom järnvägen utan
            att snabba och konkreta åtgärder vidtas.
          </note>
          <note>
            Trafikverket har därför helt nyligen fått ett uppdrag att senast
            den 31 december i år redovisa hur myndigheten avser att förbättra
            arbetet med att åtgärda inrapporterade fel i den järnvägsinfrastruktur
            som myndigheten ansvarar för.
          </note>
          <note>
            För att säkerställa en effektiv tillsyn har också Transportstyrelsen
            fått i uppdrag att till den 31 mars nästa år redovisa hur tillsynen
            av infrastrukturförvaltares och järnvägsföretags underhållsverksamhet
            kan bli mer effektiv och vid behov också skärpas.
          </note>
          <note>
            I enlighet med vad riksdagen har gett regeringen till känna finns
            det vidare skäl att se över hur järnvägens organisation kan förbättras
            så att den på bästa sätt möter framtidens krav på ett effektivt
            och hållbart transportsystem. Regeringen beslutade därför den
            8 maj i våras att ha en särskild utredare som ska göra en översyn
            av järnvägens organisation. Den första delen av uppdraget – att
            göra en funktionell beskrivning av järnvägssystemet samt att inventera
            potentiella förbättringsområden – överlämnades till regeringen
            den 2 december 2013. I den andra delen av uppdraget ska utredaren,
            utifrån regeringens kommande tilläggsdirektiv, föreslå förändringar
            som kan leda till förbättringar av järnvägens funktionssätt.
          </note>
          <note>
            Ett potentiellt förbättringsområde som identifierats i delbetänkandet
            är byggande och underhåll av infrastrukturen där just Trafikverkets
            beställarroll lyfts fram. För att klara den rollen bör det enligt
            utredaren övervägas om Trafikverket bör ha egna resurser för kännedom
            om och kontroll av anläggningen.
          </note>
          <note>
            Riksdagsledamöterna har tidigare i dag getts möjlighet att ställa
            frågor kring innehållet i delbetänkandet och ha synpunkter på
            det fortsatta utredningsarbetet. Jag kommer att noga gå igenom
            det som utredaren lagt fram och ta ställning till det.
          </note>
          <note>
            Jag vill i detta sammanhang passa på att nämna ett kommande uppdrag
            till Trafikverket i regleringsbrevet för nästa år. I Europaparlamentets
            och rådets direktiv av den 21 november 2012 om inrättandet av
            ett gemensamt europeiskt järnvägsområde föreskrivs att infrastrukturförvaltare
            ska upprätta och föra ett register över de tillgångar de är ansvariga
            för att förvalta. Trafikverket kommer i enlighet med det att ges
            i uppdrag att redovisa vilka kostnader eller andra konsekvenser
            som myndigheten bedömer kan uppstå till följd av nämnda krav.
          </note>
          <note>
            Behovet av att förbättra produktiviteten i våra underhålls- och
            investeringsarbeten är stort. Regeringen tillsatte därför 2009
            Produktivitetskommittén för att utreda och komma med förslag till
            lämpliga åtgärder. Kommittén förordar en ökad andel totalentreprenader
            i förhållande till de traditionella utförandeentreprenaderna.
            Kommittén framhåller att erfarenheter såväl i Sverige som utomlands
            tyder på att totalentreprenadformen leder till att projekterings-
            och byggfasen genomförs snabbare, att kostnadsökningarna blir
            mindre, att tidsförskjutningar uppstår i mindre utsträckning och
            att kvaliteten är lika eller bättre. Det framhålls också att det
            ankommer på beställaren att ha en tydlig beskrivning av de funktionskrav
            som ska gälla samt att ha en väl strukturerad och tillförlitlig
            leveranskontroll.
          </note>
          <note type="speaker">
            Anf. 136 SIV HOLMA (V):
          </note>
          <note>
            Herr talman! I SVT Östnytt den 20 november uppdagades en brist
            på åtgärder i underhållet av våra järnvägar. Av 61 stora urspårningar
            sedan 2008 var bristerna kända på över 20 av olycksplatserna men
            ändå inte åtgärdade.
          </note>
          <note>
            En forskare vid namn Rebecca Forsberg konstaterar att frågan
            inte är om det kommer att hända en allvarlig olycka. Frågan är
            i stället när den kommer att hända.
          </note>
          <note>
            Konsekvenserna av det bristande järnvägsunderhållet är alltså
            mycket allvarliga. Frågan är om statsrådet har tillräckliga insikter
            om hur katastrofalt dåligt järnvägsunderhållet är och framför
            allt om hur det förebyggande järnvägsunderhållet utvecklats de
            senaste åren. Vad jag kan förstå har kostnaderna ökat samtidigt
            som skattebetalarna fått mindre underhåll för de satsade pengarna.
          </note>
          <note>
            Jag såg en siffra från näringslivet; deras merkostnader för urspårningar
            och bristande järnvägsunderhåll beräknades till minst 100 miljoner
            kronor per år! För tågresenärerna blir detta mycket allvarligt
            i en tid då tågresandet ökar och när det samtidigt finns en stark
            folklig opinion för mer klimatsmarta transporter, där tågen har
            sin självklara plats.
          </note>
          <note>
            Vänsterpartiet menar att orsakerna till tågkaoset är
          </note>
          <note>
            Det blir alltmer tydligt att underhållskulden för våra järnvägar
            växer. Det innebär försämringar för resenärer och företag när
            det gäller både pålitligheten och säkerheten. Det ger också effekter
            för de anställda inom järnvägen.
          </note>
          <note>
            Infrastrukturministern skryter om att regeringen satsar historiskt
            mycket på järnvägen. Samtidigt varslas 700 underhållsarbetare
            om uppsägning.
          </note>
          <note>
            Statsrådet verkar vara mer intresserad av att satsa skattemedel
            på att utveckla järnvägsunderhållsbranschen i sin helhet framöver
            än att åtgärda den stora underhållsskulden.
          </note>
          <note>
            Statsrådet verkar inte heller se några problem i att 700 underhållsarbetare
            varslas om uppsägning – arbetare som skulle behövas om statsrådet
            menade allvar med att göra det förebyggande underhållet bättre.
          </note>
          <note>
            Vad jag har förstått har BB Rail köpts upp av Strukton. Det innebär
            att vi bara har två heltäckande entreprenörer på marknaden. Att
            man i det läget inte utnyttjar Infranord har jag svårt att förstå.
            Hur får statsrådet ihop att det samtidigt som regeringen satsar
            historiskt stora summor på järnvägsunderhållet varslas 700 underhållsarbetare?
            Kan statsrådet utveckla regeringens syn på Infranord och dess
            betydelse för att klara det förebyggande underhållet?
          </note>
          <note>
            Herr talman! Järnvägsfrämjandet, Seko och Resenärsforum konstaterar
            att Sverige efter Portugal är det västeuropeiska land som satsar
            minst på järnvägsunderhåll räknat per spårkilometer. Det visar
            statistik från Internationella järnvägsunionen, UIC. Samtidigt
            klarlägger de att endast Vänsterpartiet och Miljöpartiet når rätt
            nivå för järnvägsunderhållet i sina budgetförslag.
          </note>
          <note>
            Statsrådet har helt rätt i att höjda anslag inte är tillräckligt
            för att skapa en robust och tillförlitlig järnväg. Men det är
            en förutsättning för att komma till rätta med underhållsskulden.
          </note>
          <note type="speaker">
            Anf. 137 ANDERS YGEMAN (S):
          </note>
          <note>
            Herr talman! Efter nästan åtta år med moderatledd regering visar
            SVT:s granskning på häpnadsväckande brister i det svenska järnvägsunderhållet.
            Efter granskningen har även Riksrevisionen granskat underhållet
            och kritiserat regeringens arbete.
          </note>
          <note>
            Ministern säger att regeringen storsatsar, och att detta ger
            företag inom branschen goda förutsättningar att utvecklas positivt.
            Men företagen i branschen varslar ju om uppsägningar. Över 700
            av järnvägens underhållsarbetare har varslats om uppsägning under
            den tid regeringen påstår sig ha satsat.
          </note>
          <note>
            Riksrevisionen är inte heller imponerad av regeringens påstådda
            satsningar. Man riktar allvarlig kritik mot järnvägsunderhållet
            och skriver: Trafikverket har i stor utsträckning haft svårigheter
            att omsätta extra anslagsmedel i genomtänkta åtgärder vid regeringens
            tilldelning av extra anslagsmedel.
          </note>
          <note>
            Det är helt enkelt så att regeringens så kallade satsningar kan
            se fina ut i tabeller och stapeldiagram. De har dock inte lett
            till bättre underhåll. I stället har ryckigheten i underhållsanslagen
            lett till att två underhållsarbetare om dagen har varslats om
            uppsägning.
          </note>
          <note>
            Riksrevisionen fortsätter: Trafikverkets organisering av myndighetens
            underhåll av järnvägsnätet fungerar inte ändamålsenligt. Till
            exempel bidrar nuvarande kontraktsutformning till att kortsiktigt
            avhjälpande underhåll genomförs på bekostnad av det förebyggande
            långsiktiga underhållet.
          </note>
          <note>
            Regeringens politik har alltså lett till att underhållet blivit
            dyrare och sämre samtidigt som viktiga förebyggande insatser inte
            görs.
          </note>
          <note>
            Men det räcker inte med mer och långsiktigare resurser. Sverige
            är det enda landet i världen där det bara är den entreprenör som
            själv har utfört arbetet som granskar och godkänner det utförda
            arbetets kvalitet. I Sverige saknar banhållarna möjligheter att
            själva granska banans tillstånd. Sverige har världens mest uppsplittrade
            underhåll men tyvärr långt ifrån världens bästa underhåll.
          </note>
          <note>
            Vi behöver ett mer samlat underhåll. Vi behöver en självständig
            kvalitetsgranskning och en fristående inspektion. Det är några
            exempel på åtgärder som skulle kunna vidtas för ett bättre underhåll
            och som regeringen underlåter att göra trots nästan åtta år vid
            makten.
          </note>
          <note>
            Herr talman! I ministerns värld blomstrar järnvägsbranschen,
            och tågtrafiken fungerar bra. Utanför Rosenbad och i den verkliga
            verkligheten ser bilden annorlunda ut.
          </note>
          <note>
            I verkligheten har antalet urspårningsfarliga fel ökat med 181
            procent under den tid regeringen påstått sig satsa. I verkligheten
            har var tredje medborgare valt bort järnvägen av rädsla för att
            bli försenad. I verkligheten har över 700 underhållsarbetare vid
            järnvägen varslats om uppsägning.
          </note>
          <note>
            Ministerns svar här i kammaren i dag ger vid handen att det krävs
            ett regeringsskifte för att järnvägen ska få de resurser, den
            organisation och de verktyg som krävs för en fungerande järnvägstrafik.
          </note>
          <note type="speaker">
            Anf. 138 ANNIKA LILLEMETS (MP):
          </note>
          <note>
            Herr talman! Ja, som nämnts här har SVT Östnytt under hösten
            avslöjat mycket allvarliga brister vad gäller underhållet av våra
            järnvägar. 61 stora tågurspårningar de senaste fem åren är illa.
            Än värre är det att orsaken i över 20 fall var fel som Trafikverket
            kände till innan olyckan men som inte åtgärdats. Östnytts granskning
            visar med smärtsam tydlighet på allvarliga systemfel.
          </note>
          <note>
            Siv Holma och Anders Ygeman har beskrivit orsaker till tågkaoset
            och vilka allvarliga konsekvenser det får att underhållet är så
            pass undermåligt.
          </note>
          <note>
            Vad görs då? Jo, Trafikverket stänger nu banor som är i dåligt
            skick i stället för att åtgärda felen. Ett aktuellt fall är bansträckan
            mellan Mellerud och Billingsfors, som Trafikverket stänger helt
            efter julhelgen. Detta meddelades med bara några dagars varsel,
            utan föregående dialog med de företag som transporterar pappersmassa
            och virke på banan.
          </note>
          <note>
            Så får vi mer gods på väg i stället för på järnväg – företagen
            har helt enkelt inget val. Detta är förstås illa med tanke på
            både klimat och trafiksäkerhet.
          </note>
          <note>
            Liksom många företag vill transportera gods på järnväg vill allt
            fler privatpersoner resa med tåg. Men många vågar inte längre
            ta tåget eftersom de inte vill riskera att inte komma fram i tid.
          </note>
          <note>
            Trafikverket måste få både direktiv och förutsättningar att hantera
            problemen genom att åtgärda fel och rusta upp banor i stället
            för att stänga ned dem. Det är ju en sorglig kapitulation.
          </note>
          <note>
            Samtidigt som behoven av underhåll är enorma och akuta och olyckorna
            ökar, som har nämnts här, varslas alltså över 700 underhållsarbetare
            på grund av arbetsbrist. Det går inte ihop, för att uttrycka sig
            försiktigt.
          </note>
          <note>
            Regeringen har gått in med kortsiktiga och tillfälliga satsningar
            på underhåll. Visst är alla tillskott välkomna – det behövs mer
            pengar till underhåll – men för att få ut mesta möjliga av pengarna
            krävs förutsägbarhet och en långsiktig och stabil finansiering
            på en högre nivå så att underhållsinsatserna kan planeras bättre
            och vi får ut mesta möjliga underhåll av pengarna.
          </note>
          <note>
            Men det är inte bara pengar som behövs. Det behövs ordning och
            reda i en organisation som har helhetsansvar. Att Trafikverket
            ska ha kunskap om sitt eget järnvägsnät, dess skick och underhållsbehov
            borde vara självklart, men Riksrevisionen pekar på att Trafikverkets
            kunskap är otillräcklig. Med nuvarande uppstyckade, fragmenterade
            organisation där felsökning och kontroll av att felen åtgärdas
            delegeras till samma entreprenörer som utför underhållsarbetet
            blir det självklart svårt för myndigheten att ha kontroll över
            järnvägsnätets tillstånd och underhållsbehov. Därför undrar jag
            hur statsrådet ser på delresultaten från Gunnar Alexanderssons
            utredning om järnvägens organisation som nyligen har presenterats,
            särskilt hans rekommendation att överväga om Trafikverket för
            att klara sin roll som beställare åtminstone bör ha egna resurser
            för kännedom om och kontroll av anläggningen.
          </note>
          <note>
            Vad tänker statsrådet? Räcker det, eller krävs det mer och i
            så fall vad? Det skulle jag gärna vilja höra statsrådet utveckla
            lite.
          </note>
          <note>
            Herr talman! Jag vill ta upp ännu en intressant fråga i detta
            sammanhang, nämligen underhållskapaciteten i depåer. Den har inte
            ökat trots att tågtrafiken har ökat. Jernhusen har i dag en dominerande
            ställning på marknaden för underhållsdepåer men saknar ett tydligt
            ansvar för detta. Jag vill därför fråga om infrastrukturministern
            avser att ge Jernhusen ett tydligt ansvar för att tillhandahålla
            underhållsdepåer i tillräcklig omfattning.
          </note>
          <note type="speaker">
            Anf. 139 GUNNAR ANDRÉN (FP):
          </note>
          <note>
            Herr talman! Från den ena eländesdebatten till den andra – det
            råder verkligen elände i Sverige. Låt mig ge några exempel.
          </note>
          <note>
            Fler än någonsin åker tåg i det här landet. Det fraktas mer gods
            på järnväg än någonsin i det här landet. Det avgår fler tåg än
            någonsin i det här landet. Det är verkligen ett elände!
          </note>
          <note>
            På Stockholms central är det fullt med passagerare, inte för
            att de står och väntar på försenade tåg utan för att de ska åka
            till Uppsala, Strängnäs, Eskilstuna, Västerås och inte minst Lund.
            Det är otroligt bara detta att vi har fått en uppgång i tågtrafiken.
          </note>
          <note>
            Jag är så gammal att jag kommer ihåg att allt inte säkert var
            bättre förr. Jag ska med talmannens tillåtelse berätta en historia
            från den tid då Sven Hulterström, socialdemokrat från Göteborg,
            eller möjligen Georg Andersson, Umeå, var kommunikationsminister.
            Vid den tiden inträffade det att det utbröt ett oväder i Stockholmsområdet.
            SJ:s dåvarande trafik- och säkerhetschef, som hette Yngve Gelotte
            och som fortfarande är i livet, intervjuades av tidningen Expressen.
            Han fick frågan: Hur är det möjligt att alla tåg i hela Stockholm
            står stilla utom Roslagsbanan? Han hade ett ganska bra svar på
            detta: Vi håller på att modernisera hela tågnätet utom Roslagsbanan.
            Den går med gammal och beprövad teknik. Lite av detta är ju problemet.
          </note>
          <note>
            Jag tror inte att man ska sätta gränsen vid 2006 och säga att
            allt har blivit sämre eller bättre sedan dess. Man måste konstatera
            att det fanns ett underhållsberg när det gäller tågtrafiken i
            Sverige. Beslut var inte fattade över huvud taget, till exempel
            om byggandet av Citybanan i Stockholm, som är ett jättelikt projekt.
            Det är det största i Sverige sedan 1871. Detta att vi hade ett
            sådant underhållsberg har tvingat fram väldigt stora satsningar,
            som statsrådet Elmsäter-Svärd har redovisat här, för att ta igen
            vad som saknades.
          </note>
          <note>
            Nej, det var inte bättre förr, men förhoppningen är nu – och
            det är det verkligt positiva – att den nuvarande oppositionen,
            som tidigare styrde järnvägspolitiken i landet och bidrog till
            denna väldiga underfinansiering av underhållet, äntligen har vaknat.
            Det tror jag är väldigt bra.
          </note>
          <note>
            Herr talman! Jag hoppas att inte den här debatten pågår alltför
            länge, för kl. 18.39 kommer min son med tåget från Lund till Stockholm,
            och då ska jag ta emot honom.
          </note>
          <note type="speaker">
            Anf. 140 Statsrådet CATHARINA ELMSÄTER-SVÄRD (M):
          </note>
          <note>
            Herr talman! Anders Ygeman hävdar med bestämdhet att det behövs
            ett regeringsskifte för att få ordning på järnvägen. Jo, jag tackar!
            Det har prövats, och det har misslyckats.
          </note>
          <note>
            Det tog inte lång tid att rasera järnvägen när den tidigare socialdemokratiska
            regeringen år efter år hårdnackat sade till Banverket: Nej, ni
            får inte de anslag som ni har äskat. Så har vi en eftersatthet
            i underhållet.
          </note>
          <note>
            När jag tillträdde som statsråd hösten 2010 hade människor ett
            sjunkande förtroende för järnvägen, inte minst på grund av de
            snöoväder som hade varit, de brister som fanns och de förseningar
            som var vanliga. Hela förtroendet var på väg att raseras. Då var
            min klara uppfattning att om vi ska få ordning på järnvägen måste
            vi börja med att vårda det vi har, för den järnväg som har funnits
            under lång tid ska också användas i morgon.
          </note>
          <note>
            Det är först på senare år som den nya myndigheten Trafikverket
            också har sett över hur vår järnväg egentligen mår och konstaterat
            att bäst-före-datum finns på rätt många komponenter som det kommer
            att ta tid att återställa och byta ut och att man måste göra reinvesteringar.
          </note>
          <note>
            Det är alldeles riktigt att vi har haft ökande brister inom järnvägen.
            Det har också uppmärksammats, och det skulle vara helt oacceptabelt
            om det finns brister som uppmärksammas men som man inte gör något
            åt. Därför har Trafikverket fått i uppdrag att se över på vilka
            fler sätt man kan arbeta med de brister som upptäcks, så att man
            åtgärdar dem. Också Transportstyrelsen har i uppdrag att se över
            om det är något mer man kan göra som är kopplat till underhållsdelen
            när det gäller såväl infrastrukturen och spåren som fordonen.
            Vi har i dag inte någon enhetlig form av besiktning.
          </note>
          <note>
            Nu har det påbörjats ett försök mellan olika tågoperatörer, Transportstyrelsen
            och Trafikverket där man ska kunna titta på både hjul och spår,
            för de är beroende av varandra.
          </note>
          <note>
            Jag kan inte låta bli att fundera på Annika Lillemets inspel
            här. Ena stunden får vi i regeringen kritik för att vi gör kortsiktiga
            insatser, och i nästa andetag får regeringen kritik för att vi
            tilldelar extra pengar. Låt mig vara tydlig. Om man tycker att
            det är ett problem att underhållet på järnvägen är eftersatt måste
            det tillkomma mer resurser.
          </note>
          <note>
            Den här regeringen har under den nuvarande planperioden betydligt
            mer pengar till drift och underhåll än vad som var fallet 2004–2005,
            när S, V och MP tillsammans styrde över järnvägspolitiken. Vi
            har också för det långsiktiga behovet pekat ut att de år som nu
            kommer, från 2014 till 2025, höjer vi anslaget ännu mer.
          </note>
          <note>
            Är det då mindre eller mer till underhållet? Jag förstår att
            det blir väldigt förvirrande för den som lyssnar på den här debatten
            eller följer medierna, men för mig är det väldigt tydligt: 86
            miljarder är mer än dubbelt så mycket som 42 miljarder. 42 miljarder
            till drift och underhåll var det som S, V och MP tidigare bidrog
            med. 86 miljarder är det som vi har pekat ut.
          </note>
          <note>
            Eftersom vi också vill göra tydligt för Trafikverket att man
            ska komma i gång med tidigare insatser om man har möjlighet till
            det, för den nationella planen ska det fattas beslut om först
            till våren, kommer vi i morgon att fatta beslut om att man får
            ytterligare 600 miljoner för 2014.
          </note>
          <note>
            Det har gjorts extrainsatser tidigare år, och det har gjort att
            man har kunnat göra insatser mycket tidigare. Jag ser inte det
            som ett problem utan som en förutsättning.
          </note>
          <note type="speaker">
            Anf. 141 SIV HOLMA (V):
          </note>
          <note>
            Herr talman! Jag ska ta upp vissa förhållanden som tas upp i
            Riksrevisionens rapport Tågförseningar – orsaker, ansvar och åtgärder
            . Där konstateras bland annat att upphandlingen och kontrakten
            inte styrs tillräckligt mot ökad kvalitet i underhållsentreprenaderna.
            Man säger också att Trafikverket saknar tillräcklig kunskap om
            tillståndet och underhållsbehovet i järnvägssystemet. Nu talar
            infrastrukturministern om att de har fått ett särskilt uppdrag,
            vilket jag naturligtvis välkomnar.
          </note>
          <note>
            Man är också väldigt kritisk mot att regeringen saknar överblick
            och det underlag som behövs för att kunna styra de statliga och
            privata aktörerna ändamålsenligt i de komplexa järnvägsfrågorna
            på ett sätt som minimerar tågförseningarna. Regeringen har inte
            gett myndigheter och övriga aktörer de förutsättningar och incitament
            som krävs för att förebygga tågförseningar. Kanske är vi på väg
            nu – det kan man fundera över när man lyssnar på infrastrukturministern.
          </note>
          <note>
            Jag noterar emellertid att statsrådet ser positivt på att Trafikverket
            i egen regi ska öka kontrollen av underhållet av järnvägar. Men
            sedan är det stopp. Här hade jag önskat att regeringen skulle
            vara tuffare och ålägga Trafikverket att vidta åtgärder för att
            få ett förbättrat underhåll.
          </note>
          <note>
            Jag blir oerhört besviken över statsrådets ambition när det gäller
            att förbättra kvaliteten i underhålls- och investeringsarbeten.
            Hon hänvisar till en snart fem år gammal produktivitetskommitté.
            Kommittén framhåller att totalentreprenader ger lika eller bättre
            kvalitet. Statsrådet nämner inte med ett enda ord Riksrevisionens
            rapport, där det konstateras att det saknas belägg för att upphandling
            med totalentreprenad ökar kvaliteten. En totalentreprenad innebär
            att entreprenören ska ta på sig en stor del av projekteringen,
            så stor som möjligt, för att därigenom kunna känna ansvar för
            att anläggningen ska fungera som avsett.
          </note>
          <note>
            Granskningen från Riksrevisionen ger inte stöd för att denna
            strategi är ändamålsenlig. De mätningar som är gjorda visar inte
            på högre kvalitet. Riksrevisionen riktar i stället kritik mot
            regeringen, som har varit för passiv och okritisk och inte efterfrågat
            underlag för de åtgärder som Trafikverkets nya upphandlingsstrategi
            påstår har lett till högre kvalitet.
          </note>
          <note>
            Med anledning av den otillräckliga styrningen från regeringens
            sida vill jag få svar på följande fråga: Är det inte på sin plats
            att statsrådet redan nu vidtar åtgärder för att minska tågförseningarna
            och stärka säkerheten genom en förbättrad upphandling av underhållsinsatserna?
          </note>
          <note>
            Herr talman! Trafikverket följer inte upp underhållsentreprenaderna
            för att garantera att de uppfyller sina förpliktelser om avtalad
            kvalitet i underhållet. Det saknas besiktningar av anläggningarna.
            Trafikverket saknar tillräcklig riskhantering, kopplad till underhållskontrakten,
            och ett systematiskt arbetssätt för återkoppling av underhållsarbetet.
            Man gör inte heller uppföljningar av hur vidtagna underhållsåtgärder
            har påverkat antalet tågförseningar på olika bansträckor. Nu öppnar
            infrastrukturministern lite grann på dörren för att de ska kunna
            göra det här.
          </note>
          <note>
            Säkerhetstillståndet för Trafikverket omprövas med jämna intervall,
            har jag förstått, och vid större omorganisationer. Med anledning
            av den senaste tidens konstaterade brister och oroande tendenser
            i olycksstatistiken vill jag fråga hur det går med säkerhetstillståndet
            för Trafikverket vid kommande revision. Bedömer statsrådet att
            Trafikverket kan få förnyat säkerhetstillstånd av Transportstyrelsen?
            Vilken beredskap har statsrådet om Trafikverket blir underkänt?
          </note>
          <note type="speaker">
            Anf. 142 ANDERS YGEMAN (S):
          </note>
          <note>
            Herr talman! Jag förstår att regeringen vill tala om allt annat
            än det egna ansvaret för järnvägens situation. Man vill prata
            om S. Man vill prata om historien. Varför pratar man inte om sitt
            eget ansvar?
          </note>
          <note>
            Under den tid som Catharina Elmsäter-Svärd har varit statsråd
            har antalet urspårningsfarliga fel ökat med 181 procent. Det är
            inte S fel. Det är inte historiens fel. Det är statsrådets ansvar.
          </note>
          <note>
            Sverige har tillsammans med Rumänien Europas mest missnöjda resenärer.
            I snart åtta år har vi haft en moderatledd regering med ansvar
            för järnvägen. Under den tid som du påstår dig ha storsatsat har
            över 700 underhållsarbetare vid järnvägen varslats om uppsägning.
            Det har skett under den tid som du har varit infrastrukturminister.
          </note>
          <note>
            Vi kan prata om ekonomiska resurser och om budget. Catharina
            Elmsäter-Svärd kom in i riksdagen den 1 mars 1996. Sedan dess
            har riksdagen fattat 36 beslut om underhållspengar. Inte vid ett
            enda tillfälle under den tiden har Moderaterna lagt en enda krona
            mer än Socialdemokraterna. Det är 36 chanser och noll träffar.
          </note>
          <note>
            Så sent som i går röstade Moderaterna – och för övrigt Gunnar
            Andrén i Folkpartiet – i denna kammare för en nedskärning av underhållsanslaget
            med 286 miljoner. Se järnvägens problem, ta ansvaret och vidta
            åtgärderna, så att Sveriges järnvägsresenärer får den järnväg
            de förtjänar!
          </note>
          <note type="speaker">
            Anf. 143 ANNIKA LILLEMETS (MP):
          </note>
          <note>
            Herr talman! Låt mig upprepa: Självklart vill Miljöpartiet ha
            mer pengar, tillräckligt med pengar, till underhåll. Men vi vill
            satsa långsiktigt. Vi vill ha förutsägbarhet och stabilitet och
            undvika ryckighet i anslagen, som försvårar verksamheten och gör
            den mindre effektiv. Vi vill få ut mesta möjliga underhåll av
            pengarna.
          </note>
          <note>
            Det är bra att det har startats utredningar och att regeringen
            begär att Transportstyrelsen och Trafikverket ska redovisa vad
            de tänker göra för att förbättra arbetet med att åtgärda fel och
            förbättra tillsynen. Men med tanke på det akuta läget är det viktigt
            att redan nu sätta in ännu mer konkreta åtgärder och att regeringen
            tar till sig kritiken från Riksrevisionen, bland annat, och tar
            sitt ansvar att agera mer aktivt.
          </note>
          <note>
            Jag undrar om infrastrukturministern ser fler omedelbara åtgärder
            som regeringen själv kan vidta för att förbättra situationen i
            järnvägsnätet och underlätta för Trafikverket i arbetet med detta.
            Kan det till exempel komma någonting mer i regleringsbreven för
            2014 till Trafikverket och Transportstyrelsen, utöver registret
            över tillgångar, som statsrådet redan har nämnt?
          </note>
          <note>
            Jag undrar också vilka möjligheter infrastrukturministern ser
            att Trafikverket har att skaffa sig tillräcklig kontroll över
            järnvägsnätet och dess tillstånd inom nuvarande system och organisation,
            med de inbyggda brister som jag har talat om tidigare.
          </note>
          <note>
            Vi i Miljöpartiet föreslår att underhållet av järnvägsnätet ska
            utföras av Trafikverket i egen regi. Och kanske ser nu även infrastrukturministern
            att det behövs en ny organisation för svensk järnväg med ordning
            och reda och ett samlat ansvar för underhåll, som i Schweiz, som
            har en väl fungerande järnväg, där tågen går i tid. Jag hoppas
            att vi inte ska behöva se stora olyckor, som i Storbritannien,
            där man privatiserade och fragmenterade och först därefter tog
            sitt politiska ansvar och återförde underhållet och samlade det.
          </note>
          <note>
            Med förhoppningen om denna insikt hoppas jag att jag på övertid
            får önska infrastrukturministern och alla andra här en god jul
            och ett gott nytt år.
          </note>
          <note type="speaker">
            Anf. 144 GUNNAR ANDRÉN (FP):
          </note>
          <note>
            Herr talman! Jag är glad över att Anders Ygeman har observerat
            att resenärerna i Rumänien är mindre nöjda med sin järnväg än
            vi är i Sverige. Det kan jag förstå, för jag är en av de få som
            har försökt åka på järnväg i Rumänien, till staden Brașov från
            Bukarest. Det var inte lätt, för spåren räckte inte hela vägen.
            Det var ett problem. Jag förstår de passagerarna.
          </note>
          <note>
            Men, herr talman, nu gäller det anslagen. Det är Anders Ygemans
            specialområde att se anslagen ur ett enda års perspektiv. Men
            det är precis som statsrådet säger. 86 miljarder under en tioårsperiod
            – eller det kanske blir tolv år, till och med – är faktiskt mer
            än 42 miljarder. Det är ganska mycket till underhåll och reinvesteringar.
          </note>
          <note>
            Det är så man måste se detta. Ett visst år kan det naturligtvis
            variera med 286 miljoner. Men det är ändå en marginell summa,
            jämfört med de väldiga anslagsökningar som behövdes för det väldiga
            underhållsberg som hade byggts upp under ett stort antal år –
            jag gör inte Socialdemokraterna, Vänsterpartiet eller Miljöpartiet
            speciellt ansvariga. Det är problemet, och det gör att det måste
            till så höga anslag.
          </note>
          <note>
            Så mycket pengar som Miljöpartiet har till alla saker finns det
            ingen mänsklig makt i världen att ha över huvud taget.
          </note>
          <note type="speaker">
            Anf. 145 Statsrådet CATHARINA ELMSÄTER-SVÄRD (M):
          </note>
          <note>
            Herr talman! Alla järnvägens aktörer har nu för första gången
            gemensamt gått ihop för att jobba för tåg i tid. Vi skulle inte
            ha sett det samarbetet för några år sedan, men det finns en insikt
            om att alla måste samarbeta med varandra. Det är oerhört viktigt.
          </note>
          <note>
            Det kan aldrig, Siv Holma, vara okej att kompromissa med säkerhet,
            vare sig för dem som ska köra på våra spår eller för dem som ska
            jobba på eller vid spåren. Här finns en riktigt stor utmaning
            med tanke på att vi ska jobba ännu mer med underhåll samtidigt
            som resenärer förväntar sig att trafiken ska flyta på så ostört
            som möjligt.
          </note>
          <note>
            Därför är det också avgörande att komma ifrån det akuta avhjälpande
            underhållet som stör, förstör, kommer oplanerat, kostar mer och
            ställer till det för människor och företag. Annika Lillemets var
            inne på att man med kort varsel stänger av trafiken på de lågtrafikerade
            banorna.
          </note>
          <note>
            Min tanke är att med dessa underhållsinsatser styra mot ett mer
            förebyggande underhåll där man i planeringen i järnvägsnätsbeskrivningen,
            där operatörer ska köra, också får kunskap om när större insatser
            ska göras så att resenärer ska förstå och veta vad som händer.
          </note>
          <note>
            Så till frågan om inte Trafikverket borde kontrollera det underhåll
            som görs i egen regi. Nu ska Järnvägsutredningen med Gunnar Alexandersson
            – jag antar att interpellanten med flera har lyssnat på honom
            i dag – identifiera hur funktionen ser ut i dag och påpeka om
            det finns områden som behöver åtgärdas. Glöm inte bort att Banverket
            på sin tid också körde egenkontroller på sin verksamhet. Egenkontroller
            av entreprenörerna i dag innebär inte att Trafikverket är fråntaget
            något ansvar. Trafikverket har det yttersta ansvaret, och verket
            gör också kontroller – framför allt oannonserade kontroller.
          </note>
          <note>
            Riksrevisionen tog i sin rapport upp frågan om totalentreprenader
            eller inte. I den redogörelse som regeringen lämnade till trafikutskottet
            framgick att regeringen inte riktigt delade Riksrevisionens uppfattning.
            Riksrevisionen drog långtgående slutsatser om att inte använda
            så mycket av totalentreprenader eftersom de inte hade prövats.
            Om de inte har prövats är det svårt att veta om de är rätt eller
            fel.
          </note>
          <note>
            Det är viktigt att våga jobba mer innovativt, hitta fler sätt
            att jobba med teknisk utveckling, systematisk utveckling, sådant
            som kan bidra till att vi får ut mer av de pengar som vi avsätter.
            Det kan vara svårt att få alla typer av upphandlingar att bygga
            på empiriskt underlag. Då skulle vi aldrig pröva något nytt. Däremot
            är det viktigt att följa upp för att se att vi får ut avsedd effekt
            av åtgärderna. Här finns expertmyndigheten Trafikanalys, men vi
            tar också hjälp av Statskontoret för att se på styrningen av Trafikverket
            och om det blir avsedd effekt.
          </note>
          <note>
            Jag skyller inte ifrån mig, Anders Ygeman, men jag kan konstatera
            att det är rätt illa. Det är just med insikten om hur illa det
            har varit och fortfarande är som regeringen år efter år skjuter
            till mer pengar till drift och underhåll. Det var ingen nedskärning
            som riksdagen beslutade om i går. Snarare var beslutet en konsekvens
            av att vi gjorde en extrainsats året innan. Nu kommer regeringen
            att skjuta till 600 miljoner. Vi är uppe i en nivå av närmare
            9 miljarder för 2014. Så mycket pengar har man aldrig haft för
            drift och underhåll.
          </note>
          <note type="speaker">
            Anf. 146 SIV HOLMA (V):
          </note>
          <note>
            Herr talman! Jag ska ta med ytterligare en fråga. Den handlar
            om underhållskapaciteten i depåer. Den har inte ökat trots att
            tågtrafiken har ökat.
          </note>
          <note>
            Jernhusen har i dag en dominerande ställning på marknaden för
            underhållsdepåer men saknar ett tydligt ansvar för detta. Avser
            statsrådet att ge Jernhusen ett tydligt ansvar för att tillhandahålla
            underhållsdepåer i tillräcklig utsträckning?
          </note>
          <note>
            Jag kan konstatera att jag inte har fått svar på varför man inte
            använder de resurser som finns, till exempel Infranord, för att
            göra mer direkta satsningar. Jag är kritisk till att statsrådet
            är mer intresserad av att se till att man får en underhållsbranschmarknad.
            Det är här och nu som underhållet behövs. Det finns en skuld där,
            och vi måste genast göra något.
          </note>
          <note>
            Statsrådet talar om att förbättra upphandlingen, empiri och 50–100
            entreprenader för att se om den fungerar. Man ska vara positivt
            inställd till innovation. Jag tycker att frågorna är för allvarliga
            för att använda sig av försöksverksamheten.
          </note>
          <note>
            Riksrevisionen har en oerhört viktig poäng att i stället för
            att hålla på den överdrivna tron på att allt ska lösas på en marknad
            måste man ta ansvar och säkerställa att underhållet blir gjort
            och att vi så fort som möjligt kommer till förebyggande underhållssatsningar.
            Riksrevisionen är tydlig med att det är för lite statlig styrning.
            Detta måste infrastrukturministern ta till sig. Det handlar inte
            bara om att, som Trafikverket gör, avfärda Riksrevisionens kritik
            med att den är för teoretisk. Er syn och tro är för teoretisk,
            inte Riksrevisionens.
          </note>
          <note type="speaker">
            Anf. 147 Statsrådet CATHARINA ELMSÄTER-SVÄRD (M):
          </note>
          <note>
            Herr talman! Jag rev loss en bit papper här där jag skrivit ned
            en av frågorna som Annika Lillemets ställde, nämligen hur det
            går att komma ifrån ryckigheten i drift och underhåll. Frågan
            hänger ihop med vad Siv Holma tog upp som kan vara kopplat till
            Infranord och även andra entreprenörer.
          </note>
          <note>
            I går fattade riksdagen beslut om att Trafikverket från och med
            nästa år ska få en annan anslagsstruktur. Eftersom Trafikverket
            i sin myndighetsroll är trafikslagsövergripande är också anslagsstrukturen
            gjord för att man ska tänka trafikslagsövergripande. Det blir
            en viktig del i nästa steg.
          </note>
          <note>
            När viktiga underhållsprojekt gått i gång har en kritisk del
            varit om järnvägens pengar tar slut men kanske inte vägens pengar.
            Det värsta som kan hända är att man måste börja bromsa eftersom
            man inte vet hur det ser ut nästa år.
          </note>
          <note>
            Den övergripande anslagsstrukturen kommer att vara som en gummisnoddsmodell,
            vilket gör att du kan få arbeten snabbare på plats, hålla uppe
            produktivitet och effektivitet. Det bästa är att det går att få
            bort ryckigheten. Trafikverket kan komma ut tidigare på året med
            upphandling och kan göra upphandlingar över flera år. Det kommer
            att gynna alla som jobbar med underhåll.
          </note>
          <note>
            En viktig fråga är underhållskapacitet och de olika depåerna.
            Det var en fråga som togs upp i Kapacitetsutredningen. Vi vill
            inte att kapacitet tas från järnvägen så att man måste åka oerhört
            långt för att svarva några hjul. På vägen dit förstörs rälsen.
            Det ställer också till. Den frågan fanns med i Kapacitetsutredningen.
            Den är strategiskt viktig. Många av operatörerna tar själva initiativ
            för att få både avisning, hjulsvarvning och annat att flyta. Det
            är mycket viktigt.
          </note>
          <note>
            Överläggningen var härmed avslutad.
          </note>
          <note>
            15 § Anmälan om fördröjda svar på interpellationer
          </note>
          <note>
            Följande skrivelser hade kommit in:
          </note>
          <note>
            Interpellation 2013/14:200
          </note>
          <note>
            Interpellation 2013/14:200 Vinster i välfärden
          </note>
          <note>
            Interpellationen kommer att besvaras tisdagen den 4 februari
            2014.
          </note>
          <note>
            Skälet till dröjsmålet är tjänsteresor och sedan tidigare inbokade
            engagemang.
          </note>
          <note>
            Rikard Jermsten
          </note>
          <note>
            Interpellation 2013/14:202
          </note>
          <note>
            Interpellation 2013/14:202 Utvärdering av riktade statsbidrag
          </note>
          <note>
            Interpellationen kommer inte att kunna besvaras inom föreskriven
            tid.
          </note>
          <note>
            Skälet till dröjsmålet är tjänsteresor och sedan tidigare inbokade
            engagemang.
          </note>
          <note>
            Rikard Jermsten
          </note>
          <note>
            Interpellation 2013/14:203
          </note>
          <note>
            Interpellation 2013/14:203 En gymnasieskola som ökar klasskillnader
            och intolerans
          </note>
          <note>
            Interpellationen kommer att besvaras torsdagen den 23 januari
            2014.
          </note>
          <note>
            Skälet till dröjsmålet är sedan tidigare inbokade resor och engagemang.
          </note>
          <note>
            Jan Björklund
          </note>
          <note>
            16 § Bordläggning och beslut om förlängd motionstid
          </note>
          <note>
            Följande dokument anmäldes och bordlades:
          </note>
          <note>
            Kammaren biföll talmannens förslag att motionstiden för ovanstående
            propositioner och skrivelser skulle förlängas till och med fredagen
            den 17 januari 2014 .
          </note>
          <note>
            17 § Anmälan om interpellationer
          </note>
          <note>
            Följande interpellationer hade framställts:
          </note>
          <note>
            den 18 december
          </note>
          <note>
            Johan Löfstrand
          </note>
          <note>
            Peter Hultqvist
          </note>
          <note>
            Tomas Eneroth
          </note>
          <note>
            Christina Höj Larsen
          </note>
          <note>
            Lars Johansson
          </note>
          <note>
            Anders Ygeman
          </note>
          <note>
            Börje Vestlund
          </note>
          <note>
            Anna-Lena Sörenson
          </note>
          <note>
            18 § Anmälan om frågor för skriftliga svar
          </note>
          <note>
            Följande frågor för skriftliga svar hade framställts:
          </note>
          <note>
            den 18 december
          </note>
          <note>
            Berit Högman
          </note>
          <note>
            Cecilia Dalman Eek
          </note>
          <note>
            Cecilia Dalman Eek
          </note>
          <note>
            Kurt Kvarnström
          </note>
          <note>
            Hans Hoff
          </note>
          <note>
            Hans Hoff
          </note>
          <note>
            Lennart Axelsson
          </note>
          <note>
            Christer Engelhardt
          </note>
          <note>
            Christer Engelhardt
          </note>
          <note>
            Helene Petersson
          </note>
          <note>
            Matilda Ernkrans
          </note>
          <note>
            Matilda Ernkrans
          </note>
          <note>
            Jonas Gunnarsson
          </note>
          <note>
            Annelie Karlsson
          </note>
          <note>
            Yilmaz Kerimo
          </note>
          <note>
            Gunilla Svantorp
          </note>
          <note>
            Thomas Strand
          </note>
          <note>
            Hans Ekström
          </note>
          <note>
            Anna-Lena Sörenson
          </note>
          <note>
            Raimo Pärssinen
          </note>
          <note>
            Leif Jakobsson
          </note>
          <note>
            Teres Lindberg
          </note>
          <note>
            Börje Vestlund
          </note>
          <note>
            Hans Hoff
          </note>
          <note>
            Gunnar Sandberg
          </note>
          <note>
            Teres Lindberg
          </note>
          <note>
            Kerstin Nilsson
          </note>
          <note>
            Jennie Nilsson
          </note>
          <note>
            Jonas Eriksson
          </note>
          <note>
            19 § Anmälan om skriftliga svar på frågor
          </note>
          <note>
            Skriftliga svar på följande frågor hade kommit in:
          </note>
          <note>
            den 18 december
          </note>
          <note>
            Jan Lindholm
          </note>
          <note>
            Lars Tysklind
          </note>
          <note>
            Anders Karlsson
          </note>
          <note>
            Anders Karlsson
          </note>
          <note>
            Christina Oskarsson
          </note>
          <note>
            Anders Karlsson
          </note>
          <note>
            Jan-Olof Larsson
          </note>
          <note>
            Jan-Olof Larsson
          </note>
          <note>
            Hans Olsson
          </note>
          <note>
            Hans Olsson
          </note>
          <note>
            Hans Olsson
          </note>
          <note>
            Anders Karlsson
          </note>
          <note>
            Anders Karlsson
          </note>
          <note>
            Anders Karlsson
          </note>
          <note>
            Anders Karlsson
          </note>
          <note>
            Anders Karlsson
          </note>
          <note>
            Christina Oskarsson
          </note>
          <note>
            Mikael Damberg
          </note>
          <note>
            Peter Rådberg
          </note>
          <note>
            Clas-Göran Carlsson
          </note>
          <note>
            Clas-Göran Carlsson
          </note>
          <note>
            Eva Sonidsson
          </note>
          <note>
            Bodil Ceballos
          </note>
          <note>
            Sara Karlsson
          </note>
          <note>
            Peter Persson
          </note>
          <note>
            Agneta Luttropp
          </note>
          <note>
            Jonas Eriksson
          </note>
          <note>
            20 § Kammaren åtskildes kl. 18.30.
          </note>
          <note>
            Förhandlingarna leddes
          </note>
          <note>
            /Eva-Lena Ekman
          </note>
        </div>
      </body>
    </text>
  </TEI>
</teiCorpus>
