<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 201314</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 201314</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-201314--47</head>
          <docDate when="2013-12-16 00:00:00">2013-12-16 00:00:00</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2013/14:47
          </note>
          <note>
            Måndagen den 16 december
          </note>
          <note>
            Kl. 10:00 - 21:14
          </note>
          <note>
            1 § Justering av protokoll
          </note>
          <note>
            Protokollen för den 9 och 10 december justerades.
          </note>
          <note>
            2 § Meddelande om ändring i kammarens sammanträdesplan
          </note>
          <note>
            Talmannen meddelade att fredagen den 20 december kl. 9.00 skulle
            interpellationssvar lämnas.
          </note>
          <note>
            3 § Anmälan om subsidiaritetsprövning
          </note>
          <note>
            Talmannen anmälde att utdrag ur följande protokoll i ärenden
            om subsidiaritetsprövning av EU-förslag hade kommit in:
          </note>
          <note>
            4 § Anmälan om uppteckningar vid EU-nämndens sammanträden
          </note>
          <note>
            Talmannen anmälde att uppteckningar från EU-nämndens sammanträde
            fredagen den 29 november hade kommit in.
          </note>
          <note>
            5 § Anmälan om fördröjt svar på interpellation
          </note>
          <note>
            Följande skrivelse hade kommit in:
          </note>
          <note>
            Interpellation 2013/14:188
          </note>
          <note>
            Interpellation 2013/14:188 ROT-fusket
          </note>
          <note>
            Interpellationen kommer inte kunna besvaras inom föreskriven
            tid.
          </note>
          <note>
            Skälet till dröjsmålet är tjänsteresor och sedan tidigare inbokade
            engagemang.
          </note>
          <note>
            Rikard Jermsten
          </note>
          <note>
            6 § Ärenden för förnyad bordläggning
          </note>
          <note>
            Följande dokument bordlades för andra gången:
          </note>
          <note>
            7 § Tillgänglighet och deltagande i val
          </note>
          <note type="speaker">
            Anf. 1 JONAS ÅKERLUND (SD):
          </note>
          <note>
            Herr talman! Dagens debatt gäller konstitutionsutskottets betänkande
            KU9 Tillgänglighet och deltagande i val .
          </note>
          <note>
            De ändringar som föreslås syftar till att vallokaler ska vara
            tillgängliga för var och en, vilket innebär att den nuvarande
            möjligheten för kommuner att använda vallokaler och förtidsröstningslokaler
            som inte uppfyller kraven på tillgänglighet för personer med funktionsnedsättning
            tas bort.
          </note>
          <note>
            Lagändringarna syftar även bland annat till att underlätta för
            utländska unionsmedborgare att ställa upp som kandidater i val
            till Europaparlamentet samt att möjliggöra för utländska unionsmedborgare
            med diplomatisk immunitet att delta i val till Europaparlamentet,
            kommunfullmäktige och landstingsfullmäktige.
          </note>
          <note>
            Vissa av förslagen till lagändringar är ett led i genomförandet
            av ett unionsdirektiv, och ändringarna föreslås träda i kraft
            den 28 januari 2014. Vi har inga problem med betänkandet. Det
            allra mesta tycker vi är mycket bra, så när som på ett undantag:
            Vi anser att rösträtten ska vara förbehållen svenska medborgare.
          </note>
          <note>
            Herr talman! Jag yrkar bifall till Sverigedemokraternas reservation.
          </note>
          <note type="speaker">
            Anf. 2 BJÖRN VON SYDOW (S):
          </note>
          <note>
            Herr talman! För utskottets majoritet vill jag yrka bifall till
            förslaget i betänkandet.
          </note>
          <note>
            Principen om att det ska vara möjligt för personer som är bosatta
            i Sverige men saknar svenskt medborgarskap att delta i de kommunala
            och landstingskommunala valen är sedan flera årtionden en ledande
            princip för denna frågeställning. Jag kan därför inte se att reservationen
            är berättigad i dag.
          </note>
          <note>
            Överläggningen var härmed avslutad.
          </note>
          <note>
            8 § Hälsovård, sjukvård och social omsorg
          </note>
          <note type="speaker">
            Anf. 3 ANDERS W JONSSON (C):
          </note>
          <note>
            Herr talman! Det är lite grann av jultradition att så här i adventstider
            få debattera statsbudgetens utgiftsområde 9, som handlar om hälso-
            och sjukvård, folkhälsa, äldreomsorg, sociala tjänster, ANDT och
            barnrättspolitik. Det ger mig som företrädare för Centerpartiet
            möjlighet att berätta hur jag ser på de prioriteringar som regeringen
            har valt att göra.
          </note>
          <note>
            Med tanke på att det nu är den åttonde budget som alliansregeringen
            lägger fram går det att se de stora förändringar som har skett
            sedan 2006. Budget handlar slutligen om hur statens pengar ska
            fördelas. Den intressanta frågan blir förstås vilka resurser som
            ska avsättas för området. Det handlar även om att se på vilka
            förändringar som skett sedan 2006.
          </note>
          <note>
            I regeringens förslag till budget 2014 satsas inte mindre än
            62 miljarder kronor på utgiftsområde 9. Det ska då jämföras med
            motsvarande siffra i budgeten 2006, som var den sista budget som
            den nuvarande oppositionen lade fram. Då satsades 47 miljarder
            på utgiftsområde 9. Det är en ökning med 15 miljarder eller närmare
            30 procent. När det i högstämda toner talas om att alliansregeringen
            har gjort nedskärningar inom välfärden ska man nog påminna sig
            om hur verkligheten ser ut. Detta är en ökning, om man bara ser
            till utgiftsområde 9, med 30 procent från 47 till 62 miljarder.
          </note>
          <note>
            I Sverige är det inte staten utan framför allt kommuner och landsting
            som är ansvariga för stora och viktiga delar av välfärdspolitiken.
            För att få en bra bild av alliansregeringens prioriteringar på
            välfärdsområdet räcker det därför inte med att bara se till vårt
            utgiftsområde – socialutskottets utgiftsområde 9. Man måste också
            se vad som har hänt med de generella statsbidragen till kommuner
            och landsting. I budgeten kan man se att det mellan åren 2006
            och 2014 har skett en ökning från 58 till drygt 90 miljarder.
            Inte heller här är det fråga om någon nedskärning, utan dess raka
            motsats.
          </note>
          <note>
            För kommunernas och landstingens ekonomi är det dock inte statsbidragens
            storlek som egentligen är det viktigaste. Helt avgörande för kommunsektorns
            ekonomi är hur många människor som har jobb och därmed betalar
            skatt. Fler i arbete ger mer pengar till vård, skola och omsorg.
            Finanspolitiska rådet har i sina rapporter pekat på att en enda
            person som går från arbetslöshet eller sjukskrivning till arbete
            ger ett plus på 250 000–300 000 kronor i skatteintäkter. Vi har
            i dag minst 200 000 fler i arbete än 2006. Det är den viktigaste
            förklaringen till att kommunsektorn 2014 beräknas ha intäkter
            på mer än 880 miljarder – jämfört med 656 miljarder 2006.
          </note>
          <note>
            När man ser på den totala effekten har de samlade utgifterna
            på välfärdsområdet sedan 2006 ökat med 67 miljarder kronor i fasta
            priser. Bara för hälso- och sjukvården handlar det om en ökning
            med 28 miljarder kronor. Omvandlat till procent innebär det en
            ökning med 13 procent.
          </note>
          <note>
            Herr talman! Jag vill vara den förste i den här debatten att
            erkänna att behoven inom välfärdssektorn långt ifrån är tillfredsställda.
            Det finns äldre som inte får plats på särskilda boenden, sjuka
            som inte får den rehabilitering de har rätt till och människor
            i glesbygd som inte får den närhet till sjukvård som de har rätt
            till. Men den som beskriver denna utveckling inom välfärdsområdet
            med begrepp som nedskärningar och att man har raserat välfärden
            har antingen inte läst på de siffror som årligen tillkännages
            i statsbudgeten eller utgår ifrån att väljarna inte har gjort
            det.
          </note>
          <note>
            Pengar är inte detsamma som kvalitet i välfärden. Det finns ett
            samband, men det är svagt. Att en kommun lägger ned mycket pengar
            på äldreomsorg är inte lika med att kommunen har en äldreomsorg
            av hög kvalitet. Det är därför viktigt att inte bara titta på
            hur många kronor som stoppas in utan också vad det är för välfärd
            som kommer medborgarna till del.
          </note>
          <note>
            I OECD:s index för resultat av hälso- och sjukvård placerar sig
            Sverige på en andraplats med bättre siffror än vi hade 2006. Vi
            har i Sverige den jämnast fördelade hälsan inom hela OECD-området.
            Inget annat land har en så jämn fördelning av förväntad livslängd.
          </note>
          <note>
            Vi har mycket goda resultat vad gäller cancerbehandling och världens
            näst lägsta barnadödlighet, bara för att ge några exempel på medicinska
            resultat. Förtroendet för primärvården ökar år från år, väntetiderna
            minskar och tillgängligheten till apotek och vård har ökat.
          </note>
          <note>
            I en jämförelse som European Observatory on Health Systems and
            Policies har gjort konstateras att Sverige har det bästa sjukvårdssystemet
            bland 43 jämförda länder. Om alla länder i Europa bedrev sjukvård
            på samma nivå som Sverige skulle årligen två miljoner liv räddas.
          </note>
          <note>
            Icke desto mindre går det inte en dag och absolut inte en vecka
            utan att vi blir påminda om de stora utmaningar som det svenska
            välfärdsbygget står inför. Hur ska vi långsiktigt garantera finansieringen
            av svensk välfärd? Hur ska vi gå vidare för att minska de sociala
            klyftorna? Hur ska vi komma till rätta med skillnaderna, minska
            byråkratin och samtidigt behålla den topposition vi har i världen?
            Även om vi har kunnat se stora förändringar till det bättre under
            senare år finns det fortfarande stora utmaningar.
          </note>
          <note>
            Herr talman! För de flesta människor är en väl fungerande sjukvård
            och en bra äldreomsorg något av det absolut viktigaste. För Centerpartiets
            del kan vi genom samarbetet i Alliansen visa mycket tydliga positiva
            resultat. Vi kommer också att i god tid före valet redovisa en
            gemensam vision för hur välfärden ska fortsätta utvecklas positivt
            i det här landet. Mot Alliansens gemensamma agerande står en splittrad
            opposition som inte ens kan ge svar på hur en eventuell vänsterregering
            skulle kunna se ut, än mindre vilken välfärdspolitik den skulle
            driva.
          </note>
          <note>
            Vi har en socialdemokrati som inget hellre vill än att återigen
            styra över resurser från välfärden till bidragssystemet och som
            genom stora skattehöjningar på företag bromsar ekonomin så att
            resultatet blir mindre pengar till välfärd. Det är en socialdemokrati
            som inte har förstått att pengar till välfärd inte skapas genom
            kraftiga skattehöjningar utan genom att svenska företag blir framgångsrika
            i en stentuff konkurrens på en global marknad.
          </note>
          <note>
            Det finns ett vänsterparti som nu också med stöd från Miljöpartiet
            vill sätta stopp för all sjukvård och äldreomsorg som bedrivs
            av aktiebolag som kan ge utdelning till sina ägare. Dessutom finns
            det ett miljöparti som tycker att köer i vården inte är något
            större problem och som därför vill avskaffa kömiljarden.
          </note>
          <note>
            Riksdagsvalet 2014 står mellan å ena sidan en fortsatt utveckling
            av välfärden med en stark ekonomi och framgångsrika företag som
            grund och å andra sidan ett kaos med minskande resurser, tvärstopp
            för entreprenörer och ökande köer.
          </note>
          <note>
            Herr talman! Med dessa ord vill jag för Centerpartiet och för
            övriga allianspartier tillstyrka regeringens förslag till medelsanvisningar
            och begärda bemyndiganden avseende utgiftsområde 9. Vi yrkar bifall
            till utskottets förslag i betänkande SoU1 frånsett beslutspunkterna
            2 och 4. För tids vinnande avstår vi från att yrka bifall till
            våra två reservationer.
          </note>
          <note>
            I detta anförande instämde Karin Östring Bergman (C).
          </note>
          <note type="speaker">
            Anf. 4 LENA HALLENGREN (S):
          </note>
          <note>
            Herr talman! Det är dags för mandatperiodens sista debatt om
            utgiftsområde 9.
          </note>
          <note>
            Låt mig inleda med att säga att svensk hälso- och sjukvård håller
            en mycket hög medicinsk standard och utförs av professionella
            medarbetare. Jag tror att vi svenskar delar en stolthet över hälso-
            och sjukvården, som är en central och uppskattad grundbult i vårt
            moderna välfärdssamhälle. Även OECD konstaterade häromdagen att
            den svenska vården hör till de bästa i världen sett till bland
            annat medicinska resultat.
          </note>
          <note>
            Men något håller på att hända. Flera delar av sjukvården har
            i dag allvarliga problem. I Stockholmsområdet oroar sig dagligen
            gravida kvinnor över att inte få plats på BB. I Skåne är bristen
            på vårdplatser så stor att Socialstyrelsen konstaterat dödsfall
            som konsekvens, och på allt fler akutmottagningar i landet tvingas
            sjuka, ofta äldre, vänta i timmar på hjälp.
          </note>
          <note>
            OECD utvecklar problematiken och påpekar att den svenska vården
            bör bli bättre på att bemöta personer med komplexa vårdbehov.
            OECD slår också fast att det bör formuleras nationella kvalitetsmål
            för vården och att ansvariga myndigheter måste se till att de
            fria vårdvalen inte går ut över patienter som har komplexa vårdbehov.
          </note>
          <note>
            Barn- och äldreminister Maria Larsson, som också är på plats
            i kammaren i dag, kommenterar så här till Sveriges Radio: Vi tror
            att det behövs en bättre samordning av sjukvården och har föreslagit
            att vi ska titta på att sjukvården faktiskt finns i statlig regi,
            vilket skulle göra det enklare att styra och få till stånd mer
            likvärdig vård över hela landet.
          </note>
          <note>
            Uttalandet väcker flera frågor. Vilka är vi i sammanhanget? Är
            det endast Kristdemokraterna, eller inkluderar det något större
            parti eller till och med hela regeringen? Det är högst oklart.
          </note>
          <note>
            En än större fråga är på vilket sätt det skulle bli enklare att
            styra sjukvården om den fanns i statlig regi. Och vad talar för
            att vården skulle bli mer likvärdig över landet för att den styrs
            från Socialdepartementet när olikheterna i dag finns inom varje
            enskilt landsting? Kanske kan dagens debatt bringa något mer klarhet
            i detta.
          </note>
          <note>
            Herr talman! Jag noterar framför allt att vi inte hör något om
            resurser, trots att Sveriges Kommuner och Landsting enhälligt
            inför budgetåret 2014 i princip förutsatte ökade statsbidrag för
            att kunna bibehålla nuvarande standard på välfärdstjänsterna –
            men det beror väl helt sonika på att regeringen för åttonde året
            i rad prioriterar skattesänkningar före resurser till sjukvården
            och välfärden.
          </note>
          <note>
            Förutom 120 miljoner kronor för att införa vårdval i specialistvården
            blir det ytterligare några överenskommelser med SKL som var och
            en tillför några miljoner till en sektor som omsätter hundratals
            miljarder. Särskilt utpekad är vården när det gäller kroniska
            sjukdomar, där en överenskommelse ska göras om en satsning på
            70 miljoner kronor.
          </note>
          <note>
            Vi socialdemokrater tillför i vårt budgetförslag 2 miljarder
            kronor, eller 18 gånger mer än regeringen om man så vill, till
            sjukvården eftersom vi ser behoven och menar att vi på olika sätt
            måste lätta på trycket på vårdavdelningar och akutmottagningar.
            Alla har rätt till en god sjukvård. Den som blir sjuk ska veta
            att han eller hon får hjälp av personal som har den bästa utbildningen,
            tillräckligt med tid och arbetar med de modernaste metoderna och
            den senaste medicinska tekniken. Detta kräver bland annat resurser.
          </note>
          <note>
            Herr talman! Det är ändå smått löjeväckande att vi ska stå här
            i kammaren och diskutera om anslagen har räknats upp och också
            om de har ökat i värde. Välfärden har ju inte tillförts ökade
            resurser. Däremot har befolkningen ökat med nästan en halv miljon
            människor. Fler i befolkningen betyder skatteintäkter som ökar
            i kronor och ören. Men priser stiger och vinster och löner blir
            högre, och ingen yrkesgrupp, inte heller i vården, har haft stillastående
            löner sedan 2006, vilket naturligtvis innebär att kostnaderna
            2012 för att finansiera samma verksamhet är högre än de var 2006.
          </note>
          <note>
            Ofta påstår man i samma andetag att skatten sänkts med massor
            för alla, men det stämmer inte heller. Skatten har sänkts ganska
            mycket, men bara för löntagare och mest för dem med höga inkomster.
            Däremot har ojämlikheten mellan människor ökat sedan den moderatledda
            regeringen tillträdde 2006.
          </note>
          <note>
            I bästa fall är detta siffertricksande ett sätt att försöka föra
            väljarna bakom ljuset. I värsta fall är det regeringen som saknar
            kunskap i grundläggande matematik.
          </note>
          <note>
            Herr talman! Någon vecka innan OECD:s rapport kom en undersökning
            från Health Consumer Power House som visade att tillgängligheten
            minskar. Jag citerar: Bara Serbien har nu lika långa väntetider
            som Sverige. Trots att regeringen pumpat in många kömiljarder
            händer mycket lite. Det tycks som att landstingen, som borde ha
            ansvaret, inte bekymrar sig. I både augusti och september fick
            ett fåtal landsting del av den så kallade kömiljarden.
          </note>
          <note>
            Detta ställer ändå frågan om kömiljarden på sin spets. Jag vill
            understryka – så att ingen behöver ställa den frågan – att kömiljarden
            var bra. Den skakade om och bidrog till ett delvis annat synsätt,
            men den var inte allena saliggörande. Frälsningen var inte kommen.
          </note>
          <note>
            Om inte socialdemokratiska argument eller professionskritik biter
            kanske verkligheten gör det till slut, så att vi nu kan ha en
            seriös diskussion om hur vi ska öka tillgängligheten och undvika
            de uppenbara brister som vi ser med kömiljarden.
          </note>
          <note>
            Vi har i flera budgetalternativ föreslagit att patientkontrakt
            ska införas på bred front. Det handlar om patientkontrakt som
            upprättas mellan landstinget och patienten och omfattar alla delar
            i hälso- och sjukvården: besök, undersökningar, röntgen, remisser
            och inte minst en tidsplan. Bristen på exakta besked och att inte
            veta när och vad som ska genomföras är ofta frustrerande för patienten
            och skapar ett missnöje med vården. Vi anslår i vårt budgetförslag
            medel för att stimulera utveckling av patientkontrakt.
          </note>
          <note>
            Herr talman! Vi ser det civila samhällets engagemang som viktigt
            och väsentligt och ökar i vårt budgetförslag anslaget till alla
            handikapporganisationer och patientorganisationer med 10 procent.
            Det är medel som vi tror kommer att vara till stor nytta och som
            vi hoppas ska bidra till att utveckla organisationernas verksamhet.
          </note>
          <note>
            Herr talman! Vi vill också öka stödet till Ågrenska stiftelsen,
            för att än fler ska kunna delta i deras familjeveckor. Det är
            veckor som anordnas för familjer som fått ett barn med en sällsynt
            sjukdom eller ett sällsynt syndrom. Det är en veckolång vistelse
            som anordnas för att hela familjen ska få kunskap, stöd och kontakter
            när livet förändras på ett sätt som inte samhället alltid har
            beredskap för.
          </note>
          <note>
            Herr talman! Att jobbpolitiken har misslyckats är uppenbart.
            Lika uppenbar är oförmågan att minska det så kallade utanförskapet.
            Förutom statistik som visar att arbetslösheten är högre nu än
            när regeringen Reinfeldt tog över 2006 kan vi se att försörjningsstödet
            har ökat och att nästan varannan biståndsmottagare i dag söker
            försörjningsstöd just på grund av arbetslöshet i stället för att
            ta del av a-kassa eller annat arbetslöshetsunderstöd.
          </note>
          <note>
            En konsekvens av detta blir att barnfattigdomen alltmer etableras.
            Och när regeringen ska vidta någon åtgärd blir det att erbjuda
            extra ersättning till barnfamiljer med långvarigt försörjningsstöd
            mot uppvisande av kvitto på barnens fritidsaktiviteter. Syftet
            må definitivt vara gott, men vi menar att det är bättre att räkna
            upp försörjningsstödet till samma barnfamiljer i stället för att
            de med mössan i hand ska visa upp sina kvitton. Än mer häpnadsväckande
            är det väl att inte heller detta är viktigare än skattesänkningar.
            Satsningen ska betalas med pengar som skulle ha gått till äldreomsorg.
          </note>
          <note>
            I Socialdemokraternas budget tillskjuter vi i stället medel för
            satsning på barn som växer upp i familjer med långvarigt försörjningsstöd,
            och vi låter äldreomsorgen behålla sina resurser.
          </note>
          <note>
            Herr talman! När det gäller alkoholpolitiken kommer det ett separat
            betänkande till våren, baserat på motioner från den allmänna motionstiden.
            En fråga som garanterat kommer att debatteras då är frågan om
            hur vi ser till att i lagstiftningen täppa till den uppenbara
            oklarhet som City Gross har utnyttjat – det handlar om Systembolagets
            ensamrätt att försälja alkohol, som vi som bekant har ett undantag
            för i EU. Eftersom regeringen nu för tiden lägger fram alla tänkbara
            lagförslag i budgeten, ibland för att skynda på, ibland för att
            slippa stor debatt, vill jag ta tillfället i akt att fråga ansvarigt
            statsråd varför inte detta har lagts in i budgeten. Varför agerar
            regeringen så saktfärdigt när så många kunde förutse just denna
            utveckling?
          </note>
          <note>
            Herr talman! Den svenska välfärden och den svenska välfärdsmodellen
            är ingen naturlag. Den har vi tillsammans byggt upp under långt
            mindre än ett sekel. Vi har byggt välfärden medvetna om att vi
            kostar som mest i början och i slutet av livet. Däremellan har
            vi tack och lov inte så stor aning om vad som händer, men just
            därför försäkrar vi oss bland annat mot arbetslöshet och sjukdom.
            Tanken är att vi alla ska känna trygghet och därmed frihet att
            våga ta nya steg, våga byta jobb, söka en utbildning, bilda familj.
            Det förutsätter att vi inte ständigt ifrågasätter andras val och
            sätt att leva livet, och det kräver solidaritet människor emellan.
            Det kräver att handslaget gäller även vid stora ekonomiska påfrestningar.
            Det kräver att vi vårdar och underhåller välfärdsbygget och att
            vi inte tillåter det att gå sönder.
          </note>
          <note>
            Vi står förstås bakom samtliga socialdemokratiska reservationer
            och särskilda yttranden, men för tids vinnande yrkar jag bifall
            endast till reservation 2.
          </note>
          <note>
            I detta anförande instämde Ann Arleklo, Lennart Axelsson, Catharina
            Bråkenhielm, Gunnar Sandberg och Meeri Wasberg (alla S).
          </note>
          <note type="speaker">
            Anf. 5 ANDERS W JONSSON (C) replik:
          </note>
          <note>
            Herr talman! Det är intressant att lyssna på Lena Hallengren,
            för här avtecknar sig den stora skillnaden i hur vi ser på svensk
            välfärd. Vi är helt och hållet överens om att det behövs betydligt
            större ekonomiska resurser.
          </note>
          <note>
            Jag kan förstå att Lena Hallengren väljer att bortse från att
            resurserna till välfärdsområdet sedan 2006 har ökat med 67 miljarder
            kronor. Trots att Sverige har gått igenom två av de svåraste lågkonjunkturerna
            i mannaminne har vi alltså lyckats tillskjuta 67 miljarder till
            välfärdssektorn. Jag har förståelse för att det är ett besvärande
            faktum för Lena Hallengren. Men den viktiga principiella skillnaden
            handlar om frågan: Hur ska vi se till att vi framgent kan få mer
            resurser till välfärden?
          </note>
          <note>
            Karin Söder, en av mina förebilder inom socialpolitiken, brukar
            säga så här: Anders, glöm aldrig bort att pengar till välfärden
            inte kommer likt manna ramlande från himlen, utan de kommer genom
            att svenska företag är framgångsrika på en global marknad.
          </note>
          <note>
            Det är klart att detta är den stora skillnaden mellan Alliansens
            politik och Socialdemokraternas politik. Vi ser att mer pengar
            skapas genom att vi får bättre fart i svensk ekonomi, fler människor
            i jobb och fler människor i sysselsättning. Socialdemokraterna
            tror i stället att det är genom kraftiga skattehöjningar för företag
            och även till viss del för individer som man kan få in mer pengar.
          </note>
          <note>
            Vi har, herr talman, inte minst med tanke på förra veckans diskussion
            sett hur skattefrågan direkt påverkar tillväxten. Min fråga till
            Lena Hallengren är därför: Hur kan man tro att vi får mer pengar
            till svensk välfärd genom att bromsa den svenska ekonomin genom
            att göra stora skattehöjningar?
          </note>
          <note type="speaker">
            Anf. 6 LENA HALLENGREN (S) replik:
          </note>
          <note>
            Herr talman! Jag trodde att den arbetsmarknadspolitiska debatten
            ägde rum förra veckan. Därför gjorde jag inget långt arbetsmarknadspolitiskt
            inlägg utan höll mig till just socialpolitik, hälso- och sjukvård
            och många andra områden som vi har på utgiftsområde 9.
          </note>
          <note>
            Det är naturligtvis inte så att det kommer någon manna från himlen.
            Den som vill får tro på det. Jag har aldrig förespråkat det. Det
            har inte heller Socialdemokraterna som parti gjort.
          </note>
          <note>
            Man jämför kronor 2012 med kronor 2006, som om mer kronor och
            ören till kommuner och landsting skulle innebära att man får ökade
            resurser. Anders W Jonsson kan ägna sin andra replik åt att förklara
            det. Man kan räkna antalet anställda i den kommunfinansierade
            sektorn. År 2006 var det ungefär 132 personer per 1 000 invånare.
            År 2012 hade det sjunkit till 126 personer per 1 000 invånare.
            Det är ett annat sätt att mäta om man faktiskt kan bära de kostnader
            som vi bör göra, den välfärd som vi har bestämt oss för att vi
            ska bedriva.
          </note>
          <note>
            Det är naturligtvis ett problem att regeringen talar om kronor
            och ören när verksamheterna ska betala löner och omkostnader som
            stiger i takt med inflationen.
          </note>
          <note type="speaker">
            Anf. 7 ANDERS W JONSSON (C) replik:
          </note>
          <note>
            Herr talman! Den centrala frågan är hur stora ekonomiska resurser
            man är beredd att satsa på välfärdssektorn, å ena sidan genom
            statsbidrag, å andra sidan genom att bedriva en framgångsrik politik
            som får fler människor i arbete. Det handlar dessutom om att mäta
            hur resultaten i sjukvården och äldreomsorgen har förändrats under
            de senaste sex åren. Där talar fakta sitt tydliga språk. Vi kan
            i dag uppvisa betydligt bättre resultat inom äldreomsorgen och
            framför allt inom sjukvården än de resultat som vi hade 2006.
          </note>
          <note>
            Det är ett läge där man har fått 67 miljarder kronor mer till
            välfärdssektorn, dessutom 200 000 fler skattebetalare. Det är
            klart att det ger en helt annan effekt även vad det gäller resultaten
            i välfärdssektorn. Det går inte att bortse från det.
          </note>
          <note>
            Men här är den stora skillnaden i välfärdsdiskussionen. Vi är
            helt överens om att det kommer att behövas betydligt större ekonomiska
            resurser till sjukvården, äldreomsorgen, sociala tjänster och
            så vidare. Men hur skapas de resurserna? Där har vi helt olika
            uppfattningar från Alliansens sida och från vänsteralternativets
            sida. Min fråga kvarstår: Hur kan man tro att det blir mer pengar
            till välfärden genom att bromsa ekonomin genom jättelika skattehöjningar?
          </note>
          <note type="speaker">
            Anf. 8 LENA HALLENGREN (S) replik:
          </note>
          <note>
            Herr talman! Anders W Jonsson representerar ett av fyra partier
            i en regering som på sju års tid har sänkt skatten med 130 miljarder.
            Varje krona har varit ett medvetet val. Där har inte välfärden
            varit det val som ni har gjort. 130 miljarder kronor hade räckt
            till rätt mycket skola, vård och omsorg.
          </note>
          <note>
            Man påstår att vi gör gigantiska skattehöjningar när vi säger
            att vi ska höja restaurangmomsen, till exempel. Jag tycker att
            det är att ta i. Däremot handlar det om att faktiskt se att utvecklingen
            går framåt. Det handlar om satsningar på kunskap och utbildning
            och på kompetens för dem som arbetar i den här sektorn men också
            i samhället som helhet. Du representerar en regering som drar
            ned kraftigt på utbildningssystemet. Det är bara ett exempel på
            hur vi kan skilja oss åt när det gäller att skapa resurser och
            utveckling för framtiden.
          </note>
          <note type="speaker">
            Anf. 9 SAILA QUICKLUND (M):
          </note>
          <note>
            Herr talman! Jag vill börja med att yrka bifall till förslaget
            i betänkande SoU1, med undantag för punkterna 2 och 4. Jag avstår
            alltså från att yrka bifall till våra två reservationer. Jag vill
            också hälsa statsrådet Maria Larsson välkommen till debatten.
          </note>
          <note>
            I dagens debatt kommer jag att fokusera på hälso- och sjukvårdsfrågorna.
            Min kollega Margareta B Kjellin kommer att tala om de ansvarsområden
            som hon har, alltså frågor om äldre och funktionshinder.
          </note>
          <note>
            När alliansregeringen tog över regeringsmakten 2006 såg vi många
            utmaningar för den svenska sjukvården. Här fanns en undermålig
            tillgänglighet. Det var långa köer som inte följdes upp och inte
            ens mättes. Det resulterade i stora kunskapsluckor om vårdens
            egentliga resultat. Vi såg en närmast obefintlig valfrihet för
            patienter och anhöriga i fråga om vilken vårdcentral, vilken hemtjänst
            eller vilket äldreboende man skulle bruka.
          </note>
          <note>
            Sedan dess har mycket hänt. SKL:s verksamhetsstatistik visar
            hur utvecklingen har sett ut mellan 2006 och 2012. Antalet vårdcentraler
            har ökat med 190. Tack vare regeringens valfrihetsreform har vi
            de senaste åren sett en viktig utveckling i den starkt ökade tillgängligheten.
            De nya vårdcentralerna har gjort att 80 procent av Sveriges befolkning
            i dag har mindre än fem minuters bilresa till sin närmaste vårdcentral.
          </note>
          <note>
            År 2006 var Sverige ett av få länder med en reglerad apoteksmarknad
            och ett statligt monopol. Sedan alliansregeringen avreglerade
            apoteksmarknaden har 330 nya apotek öppnat, en ökning med 36 procent.
            Det gör att många inte längre behöver åka lika långt för att hämta
            ut sina mediciner. Apotekens öppettider har också ökat markant
            från i genomsnitt 42 till 53 timmar per vecka.
          </note>
          <note>
            Lagstadgad vårdgaranti och kömiljard har bidragit till att köerna
            på flera viktiga medicinska områden har minskat dramatiskt. Det
            må vara svårt att jämföra hur det såg ut innan 2006, eftersom
            Socialdemokraterna inte gjorde någon som helst uppföljning eller
            kontroll av vårdköerna, men det man kan se är att väntetiderna
            för patienterna har kortats väsentligt de senaste åren, och starkt
            bidragande till den positiva utvecklingen är just den nationella
            vårdgarantin och kömiljarden. Enligt Socialstyrelsen, som på regeringens
            uppdrag har följt upp vårdgarantin och kömiljarden, har kömiljarden
            varit ett viktigt incitament för att få landstingen att bli mer
            engagerade i frågan om att minska väntetiderna inom vården.
          </note>
          <note>
            Andelen patienter som behöver vänta längre än 90 dagar har mer
            än halverats. Andelen genomförda läkarbesök inom sju dagar har
            ökat från 89 procent 2007 till 93 procent 2012. Antalet patienter
            som väntar på ett besök eller en behandling inom specialistvården
            har minskat. År 2007 hade 73 procent av patienterna väntat kortare
            tid än 90 dagar. År 2012 fick 90 procent tid för specialistbesök
            inom 90 dagar.
          </note>
          <note>
            Antalet medarbetare inom vården har ökat sedan 2006. Antalet
            sjuksköterskor ökade med drygt 5 200 mellan 2006 och 2010, en
            ökning med 5 procent. Under samma period ökade antalet läkare
            med drygt 3 500, en ökning med 11 procent. Sverige har i dag flest
            läkare per tusen invånare i världen.
          </note>
          <note>
            Alliansregeringen har också genomfört satsningar på öppna jämförelser
            och kvalitetsregister för att öka kunskapen hos patienter och
            anhöriga om var de kan få den högsta kvaliteten i vården.
          </note>
          <note>
            Alliansregeringen har vidare tagit fram strategier inom en rad
            olika områden, exempelvis patientsäkerhet, läkemedelsförskrivning
            och cancervård, för att öka kvaliteten inom dessa områden.
          </note>
          <note>
            Slutligen har Alliansregeringen beslutat om att ta fram en ny
            patientlag där det är patienten och inte systemet som ska stå
            i centrum. Lagen syftar till att stärka patientens ställning inom
            vården, bland annat genom ökade möjligheter till valfrihet.
          </note>
          <note>
            Herr talman! Oppositionen vill gärna ge väljarna bilden av att
            sjukvården krackelerar och att resurserna till välfärden står
            emot skattesänkningar. Verkligheten är en annan.
          </note>
          <note>
            Sedan 2006 har de totala resurserna till vård, skola och omsorg
            ökat med 67 miljarder kronor i reella mått mätt. Enbart sjukvården
            har fått 28 miljarder kronor, vilket är detsamma som 13 procent
            i ökade resurser. Det är oerhört viktigt att arbetslinjen får
            fortsätta råda i Sverige för att vi ska kunna finansiera en god
            välfärd.
          </note>
          <note>
            Herr talman! I Sverige har vi en lång och stolt tradition av
            att satsa på hälso- och sjukvård. Oavsett vad man har i plånboken
            eller vilken sjukdom man än skulle drabbas av finns ett välutvecklat
            skyddsnät med en sjukvård i världsklass att tillgå.
          </note>
          <note>
            Sverige ligger i världstopp vad gäller förväntad livslängd. En
            hälso- och sjukvård som kommer alla med behov till del gör att
            vi svenskar lever längre än människor i de flesta andra länder
            i världen. I internationella jämförelser är chansen att överleva
            när man drabbas av cancer hög. Det är ett resultat av våra satsningar
            på forskning, högkvalitativ vård, läkarutbildning och god tillgång
            till rätt mediciner och rätt behandlingar. Att regeringen har
            satsat 4 miljarder på forskning och innovation är därför mycket
            glädjande, eftersom vi kan fortsätta att leda utvecklingen inom
            de här områdena.
          </note>
          <note>
            Herr talman! I internationell jämförelse har Sverige i dag den
            jämnaste fördelningen av livslängd i världen. Ändå finns många
            patienter som kan vittna om den ojämlikhet som råder inom vården.
            Högutbildade kan vissa gånger få en bättre vård än lågutbildade,
            trots att vården är skattefinansierad och det därmed inte är inkomstnivån
            som styr tillgången till vård. Stora skillnader mellan olika delar
            av landet i vårdköer och vilka läkemedel man har rätt att få är
            en stor politisk utmaning som kräver flera lösningar.
          </note>
          <note>
            De nationella riktlinjerna som tagits fram för sjukvården har
            till syfte att skapa en mer likvärdig insats över landet. Dock
            tolkar landstingen riktlinjerna olika, och här behövs mer informations-
            och utbildningsinsatser för att förbättra situationen.
          </note>
          <note>
            Öppna jämförelser har gjort det enklare för patienter att välja
            bästa möjliga vårdcentral och synliggör skillnaderna mellan landstingen.
            Detta är ett mycket viktigt steg för att närma oss en jämlikare
            sjukvård.
          </note>
          <note>
            Herr talman! Även om mycket har blivit bättre kvarstår flera
            utmaningar för sjukvården både på grund av den demografiska utvecklingen
            och utifrån geografiska aspekter. En av de största utmaningarna
            är att kunna erbjuda en god hälso- och sjukvård och omsorg på
            lika villkor oavsett var i landet man bor. Här har landstingen
            ett stort ansvar.
          </note>
          <note>
            Hälsoresultaten i Sverige är nu bland de bästa i världen. Sverige
            hade före 2006 världens friskaste befolkning men var samtidigt
            det land som hade flest sjukskrivna. Detta har alliansregeringen
            nu ändrat på i positiv riktning. De medicinska resultaten är bland
            de bästa i världen. Även om utmaningar nu kvarstår ska vi vara
            oerhört stolta över den svenska hälso- och sjukvården.
          </note>
          <note type="speaker">
            Anf. 10 LENA HALLENGREN (S) replik:
          </note>
          <note>
            Herr talman! Det var ett moderat anförande från Saila Quicklund.
          </note>
          <note>
            Jag hör Saila Quicklund, liksom andra moderata och borgerliga
            ledamöter, å ena sidan förneka kopplingen resurser–kvalitet, å
            andra sidan hävda med emfas att skatteintäkterna har ökat så mycket
            att det finns nästan hur mycket pengar som helst att göra sjukvård
            för. Jag undrar vilken fot ni egentligen står på? Finns det en
            koppling mellan resurs och kvalitet? Ja eller nej?
          </note>
          <note>
            Det är ett faktum att ni hela tiden för fram lösningen skattesänkningar,
            marknadsinspirerade ersättningssystem och privatiseringar av vården.
            På vilket sätt ska köerna kortas och vården bli bättre med mer
            av skattesänkningar, fri etablering och ersättningssystem utan
            koppling till vårdtyngd?
          </note>
          <note type="speaker">
            Anf. 11 SAILA QUICKLUND (M) replik:
          </note>
          <note>
            Herr talman! Lena Hallengren har tidigare uttalat att Sverige
            håller på att gå sönder, att Sverige far illa av vinstjakten och
            att skattesänkningar och privatisering inte fungerar. Lena Hallengren
            ondgör sig över de satsningar som regeringen har gjort där företagandet
            och den privata delen har varit viktig för utvecklingen – konkurrens
            och så vidare.
          </note>
          <note>
            Skiljelinjerna mellan Socialdemokraterna och Moderaterna är tydliga
            i alliansregeringen. Jag har följt sjukvården på nära håll under
            25 år, och jag har sett en fantastisk utveckling, även om utmaningar
            kvarstår.
          </note>
          <note>
            Det som berör mig och bekymrar mig är att Socialdemokraterna
            väljer att lägga 56 procent av sin budget på transfereringssystem,
            det vill säga bidrag och Amspolitik, och 8 procent till hälso-
            och sjukvård. Man vill begränsa vinstuttaget för de privata utförare
            som har gjort att delaktigheten, kvaliteten via konkurrensen,
            tillgängligheten via de kortare köerna samt valfriheten har ökat.
            Allt detta vill nu Socialdemokraterna begränsa.
          </note>
          <note>
            Varför vill ni rasera den politik som har gett så positiva resultat,
            Lena Hallengren?
          </note>
          <note type="speaker">
            Anf. 12 LENA HALLENGREN (S) replik:
          </note>
          <note>
            Herr talman! Vi kan väl gå ut och fråga alla dem som sitter och
            väntar vid en akutmottagning på den personal som sliter otroligt
            hårt, alla dem som skulle vilja vidareutbilda sig och som inte
            får sin kompetens tillvaratagen.
          </note>
          <note>
            Jag hade två frågor med anledning av Saila Quicklunds anförande.
            Den ena var: Finns det en koppling mellan resurs och kvalitet?
            Å ena sidan förnekar ni den kopplingen, och å andra sidan vill
            ni påstå att ni har tillfört mycket ökade resurser.
          </note>
          <note>
            Saila Quicklund nämnde ytterligare någon siffra som handlade
            om bidrag inom hälso- och sjukvård som jag inte känner igen. Däremot
            kan jag konstatera att skatteintäkter räknat i kronor och ören
            ökar när befolkningen ökar, när priserna stiger och när vinster
            och löner blir högre.
          </note>
          <note>
            Jag kan ge ett annat exempel. Under perioden 2002–2006 låg skattenivån
            nästan still, men intäkterna ökade med 23 procent. Det är ingen
            politisk match att bara följa med i den utvecklingen. Frågan är
            vilka övriga politiska prioriteringar som regeringen har för avsikt
            att göra. Jag konstaterar att för åttonde året i rad är det skattesänkningar
            som står överst på den moderata agendan. Det verkar inte vara
            någon skillnad.
          </note>
          <note>
            Återigen: Finns det någon koppling mellan resurs och kvalitet?
            På vilket sätt ska köerna ytterligare kortas med skattesänkningar,
            fri etablering och ersättningssystem utan koppling till vård?
            Det är de modellerna som ni så här långt har valt och som ni är
            nöjda med.
          </note>
          <note type="speaker">
            Anf. 13 SAILA QUICKLUND (M) replik:
          </note>
          <note>
            Herr talman! I många av debatterna, oavsett ämne, den senaste
            veckan i riksdagen har vi sett att Socialdemokraterna samlar sig
            utifrån att man absolut vill angripa regeringen med att skattesänkningarna
            slår mot välfärden. Det är skattesänkningar som ni faktiskt godkänner.
            Ni har godkänt de fyra första jobbskatteavdragen, och nu har ni
            sagt att ni även ska genomföra det femte. Det är då märkligt att
            ni kritiserar och säger att det skulle minska välfärdssatsningarna.
          </note>
          <note>
            Anders W Jonsson preciserade i ett tidigare anförande att 28
            miljarder har satsats på hälso- och sjukvården, vilket har ökat
            tillgängligheten, kvaliteten och delaktigheten för patienterna.
            Allt fler patienter är mer nöjda. 16 av de 20 bästa hälsocentralerna
            har privata utförare, något som Lena Hallengrens parti i dag ondgör
            sig över. Man vill försvåra vinstuttaget. Av de 14 000 privata
            företag som finns inom vård och omsorg har 10 000 färre än 20
            anställda. Det är småföretagare som Lena Hallengren ondgör sig
            över. Många av dessa har en kvinna som vd och ägare. Det är en
            viktig jämställdhetsaspekt.
          </note>
          <note>
            Vi har sänkt skatterna, och skatteintäkterna har ökat. Som jag
            nämnde är satsningarna på 28 miljarder till hälso- och sjukvården,
            i lågkonjunktur. Gentemot oss och regeringen inför valet är det
            en tydlig skiljelinje: Bidragslinjen står mot arbetslinjen. Alla
            vet här att arbete, och det måste även oppositionen erkänna, är
            det som ger en bättre välfärd. Socialdemokraterna väljer att lägga
            sina satsningar på det som inte ger tillväxt i landet eller en
            bättre välfärd. De som inte arbetar ska premieras. Här är skiljelinjen
            tydlig.
          </note>
          <note type="speaker">
            Anf. 14 AGNETA LUTTROPP (MP):
          </note>
          <note>
            Herr talman! Jag yrkar naturligtvis bifall till alla Miljöpartiets
            reservationer, men för tids vinnande lyfter jag reservationerna
            3 och 7.
          </note>
          <note>
            Utgiftsområde 9 är ett väldigt brett och stort område. Det är
            omöjligt att tala om allt, och jag kommer att koncentrera mig
            på ett par områden. Innan jag börjar med det vill jag säga att
            jag är glad och stolt över att Sverige har en så bra sjukvård
            som det har. Annars hade Sverige inte kommit tvåa i OECD-jämförelsen.
            Som många tidigare har sagt finns det väldigt många utmaningar.
            En del av dem handlar om folkhälsa, en del handlar om omfattande
            administration och en del om den ökade psykiska ohälsan.
          </note>
          <note>
            Miljöpartiets vision på sikt är en annan hälso- och sjukvård
            än den vi har i dag. Folkhälsoperspektivet behöver på ett helt
            annat sätt än i dag genomsyra politiska beslut och skapa betydligt
            bättre förutsättningar för hälsa. Samtidigt är det helt centralt
            att ha en tillgänglig vård. Ett problem som då och då förekommer
            är brist på samverkan mellan kommun och landsting. Det drabbar
            alltför ofta individen. Det är naturligtvis individens behov som
            ska stå i centrum.
          </note>
          <note>
            Vi vill satsa 56 miljoner mer än regeringen under de kommande
            fyra åren på att få mer förebyggande arbete med bidrag till folkhälsa
            och sjukvård. I stället för den så kallade kömiljarden, som bara
            använts av hälften av kommunerna, föreslår vi en hälsomiljard.
            Vi vill ersätta kömiljarden. Det gör vi för att ha ett hälsofrämjande
            och långsiktigt arbete för att minska köerna.
          </note>
          <note>
            Vi avsätter 50 miljoner till en folkhälsokommission för mer hållbara
            och jämlika levnadsvillkor. Inom äldrevården avsätter vi 540 miljoner
            kronor mer än regeringen.
          </note>
          <note>
            Personliga ombud, som ju inte är ett måste för kommunerna och
            som vi ibland ser minska i antal, tycker vi är en väldigt viktig
            insats. Där vill vi öka anslaget med 50 miljoner.
          </note>
          <note>
            Vi vill vidare ge mer pengar till Ågrenska stiftelsen, som också
            Socialdemokraterna tog upp, som utför ett väldigt viktigt arbete
            med sällsynta diagnoser.
          </note>
          <note>
            Herr talman! Jag tror att många av oss har uppmärksammat att
            tre professionella yrkesgrupper har protesterat mot den ökande
            administration som försvårar för dem att vara just professionella.
            Det gäller poliser, lärare och läkare. Det är centralt att vi
            som politiker tar ansvar för att läkare i första hand ska få ägna
            sig åt sin läkarprofession, det vill säga mötet med patienter.
            Nu citerar jag: Samhället måste lita till kunskapen hos de i verksamheten
            – en ödesfråga för välfärden. Så skrev fackordförandena för lärare,
            läkare och polis tidigare i år på DN Debatt.
          </note>
          <note>
            Jag fortsätter: Debattörerna menar att verksamheterna i dag har
            en större administrativ överbyggnad än tidigare. Verksamheter
            styrs av statistik. Tilliten till det professionella ansvaret
            har ersatts av kontrollsystem som riskerar att sätta den professionella
            etiken ur spel och som hotar den grundläggande mänskliga kvaliteten
            i verksamheterna.
          </note>
          <note>
            Det är klart att detta inte är bra, utan vi behöver göra någonting
            åt de professionellas frustration över att inte kunna ägna sig
            åt sin grunduppgift. Vi måste lita på professionen och lita på
            deras goda omdöme.
          </note>
          <note>
            Som patient vill man känna sig trygg med att det finns en fungerande
            sjukvård den dag man behöver den, en sjukvård med kompetent personal
            som jobbar enligt de senaste rönen och har tid och möjlighet att
            ägna sig åt sina patienter. Den som utbildar sig inom vården vill
            å sin sida naturligtvis få bra arbetsvillkor. Det sammanfaller
            delvis med patienternas önskemål, men inte alltid helt. Utvecklingsmöjlighet,
            att få ägna sig åt det man vill och är bra på och en inte alltför
            stressig tillvaro är någonting som man behöver.
          </note>
          <note>
            En bra arbetsmiljö är alltså grundläggande. Att ha tid och möjlighet
            att utföra sitt arbete på ett bra sätt är det som har störst betydelse.
            Tid för handledning och reflexion är någonting som det måste finnas
            utrymme för.
          </note>
          <note>
            I dagsläget är administrationen en tung del. Vi i Miljöpartiet
            anser att den behöver granskas och systemen förbättras. Det är
            inte bra att varje landsting har sitt eget kostsamma system. Det
            skapar allt annat än effektivitetsvinster.
          </note>
          <note>
            Regeringen bör ge Socialstyrelsen i uppdrag att se över den administration
            som belastar personalen i vården. I detta uppdrag bör ingå att
            se över de bristande it-system som finns i vården. Vi anser även
            att Arbetsmiljöverket bör få i uppdrag att inleda ett särskilt
            utvecklingsarbete för en bättre arbetsmiljö i vården.
          </note>
          <note>
            Herr talman! Världshälsoorganisationen, WHO, förutspår att depression
            kommer att vara den största orsaken till ohälsa globalt sett 2020.
            I Sverige står nu depression för den största kostnaden av alla
            diagnoser hos Försäkringskassan. Därför vore det bra om det hände
            mer inom psykiatrin i Sverige. Regeringen har gjort satsningar,
            men de har ofta varit kortvariga och inte lett till någon märkbar
            förbättring.
          </note>
          <note>
            Under senare år har forskningen om psykisk ohälsa och olika behandlingar
            ökat. Det har visat sig att psykoterapeutiska metoder har god
            effekt på de vanligaste formerna av psykisk ohälsa. På lång sikt
            har psykologisk behandling ofta bättre resultat än medicinsk behandling.
            Även om medicinering i många fall är nödvändig kan den också föra
            med sig nackdelar som olika biverkningar och miljöskador både
            vid produktion och vid konsumtion.
          </note>
          <note>
            Trots att Socialstyrelsens riktlinjer anger att de flesta depressioner
            och ångesttillstånd i första hand ska behandlas med psykoterapi
            ökar förskrivningen av antidepressiv medicin. På kort sikt är
            det ofta billigare för vårdgivaren att skriva ut medicin än att
            erbjuda samtalsbehandling, eftersom medicinen är subventionerad.
          </note>
          <note>
            Samhället subventionerar besök hos enskilda läkare och sjukgymnaster
            för vård av fysisk hälsa, men inte för besök hos enskilda terapeuter
            för vård av psykisk ohälsa. Hälsoekonomiska beräkningar visar
            att nettovinsten för samhället av behandlad ohälsa i tid uppgår
            till ca 7 miljarder kronor per år. Psykisk ohälsa innebär stora
            kostnader för samhället, inte bara i form av utgifter för vård
            och läkemedel utan även indirekt genom kostnader för förlorad
            produktion som en följd av sjukskrivningar och förtidspensioneringar.
          </note>
          <note>
            Miljöpartiet anser att besök hos legitimerade psykoterapeuter
            eller psykologer bör ingå i högkostnadsskyddet och att detta bör
            utredas.
          </note>
          <note type="speaker">
            Anf. 15 ANDERS W JONSSON (C) replik:
          </note>
          <note>
            Herr talman! Agneta Luttropp från Miljöpartiet säger att man
            vill satsa mer på hälso- och sjukvård.
          </note>
          <note>
            Det landsting som jag verkar i, Gävleborg, fick 2006 – det vill
            säga den budget som Miljöpartiet hade inflytande över – 1,4 miljarder
            i statsbidrag. Landstiget i Gävleborg får i dag 1,6 miljarder
            kronor i statsbidrag. Satsat mer på välfärden och på sjukvården
            är någonting som den här regeringen i allra högsta grad har gjort.
            Det är bra att Miljöpartiet tycker att det är en klok politik.
          </note>
          <note>
            Men jag blir oroad över Miljöpartiets resonemang om köerna. Enligt
            Miljöpartiets resonemang är köerna inget problem. Man vill komma
            åt köerna genom att ta bort kömiljarden och i stället satsa på
            en hälsomiljard. Det är jätteviktigt att vi satsar på förebyggande
            åtgärder, men kan Agneta Luttropp förklara för mig hur köerna
            i sjukvården skulle minska beroende på att fler människor drar
            ned på sitt rökande, dricker mindre alkohol och rör sig mer? Långsiktigt
            är det säkert så, men de människor som köar på akutmottagningen
            ser nog inte riktigt det sambandet.
          </note>
          <note>
            Här i närheten ligger Capio Sankt Göran, ett fantastiskt akutsjukhus
            i Stockholm som Miljöpartiet och Agneta Luttropp ifrågasätter
            ganska starkt. Det beror inte på att personalen är missnöjd, eftersom
            personalen tycker att det är ett fantastiskt ställe att arbeta
            på. Det beror inte heller på att patienterna skulle vara missnöjda,
            eftersom de flesta patienter är väldigt nöjda, mer nöjda än på
            andra Stockholmssjukhus. Sankt Göran är ett sjukhus som toppar
            de flesta kvalitetsjämförelser.
          </note>
          <note>
            Men man ifrågasätter att sjukhuset sedan lång tid tillbaka ägs
            av ett riskkapitalbolag. Är det inte dags att Miljöpartiet fokuserar
            på kvalitet, nöjd personal och nöjda patienter i stället för att
            likt Vänsterpartiet haka upp sig på ägandeformer?
          </note>
          <note type="speaker">
            Anf. 16 AGNETA LUTTROPP (MP) replik:
          </note>
          <note>
            Herr talman! När det gäller att byta ut kömiljarden till en hälsomiljard
            handlar det om det långsiktiga hälsoarbetet. Du var inne på det,
            Anders. Vi vill att människor ska leva ett hälsosamt liv. Vi ser
            också att det behövs mer än bara sjukvård. Detta behöver spänna
            över flera olika områden. Vi bör underlätta för människor att
            kunna leva mer hälsosamt med till exempel cykelbanor. Vi är övertygade
            om att om man lever mer hälsosamt är chansen stor att köerna till
            sjukvården minskar.
          </note>
          <note>
            Det är ju inte alla som använder sig av kömiljarden. Med en hälsomiljard
            kommer det förhoppningsvis att bli fler som använder den än som
            använder dagens kömiljard.
          </note>
          <note>
            Kömiljarden har också haft en del negativa effekter. Effekterna
            var positiva speciellt i början. Köerna har kortats. Men det är
            många inom sjukvården som säger att det har blivit svårare med
            det andra besöket, dit det kan vara långa köer. Kömiljarden kan
            ge incitament för att man hellre tar sig an de enklare fallen.
            Så kömiljarden har inte bara haft goda effekter.
          </note>
          <note type="speaker">
            Anf. 17 ANDERS W JONSSON (C) replik:
          </note>
          <note>
            Herr talman! Jag ifrågasätter inte att man ska göra stora satsningar
            på förebyggande åtgärder och se till att människor lever mer hälsosamt.
            Men det jag inte kan förstå är kopplingen. Plötsligt behövs det
            ingen satsning på kömiljard, utan man ska i stället satsa på det
            förebyggande arbetet.
          </note>
          <note>
            Under ett antal år har det pytsats ut miljarder till landstingen,
            och det har inte påverkat köerna ett dugg. Men kömiljarden innebar
            en drastisk ökning av tillgängligheten för svenskar. Köerna har
            minskat högst avsevärt.
          </note>
          <note>
            Agneta Luttropp svarade inte på min andra fråga. Jag känner inte
            igen mig i Miljöpartiet, ett miljöparti som tidigare alltid har
            prioriterat kvalitet i sjukvården, varit mån om att patienterna
            och personalen skulle vara nöjda och varit öppen för nytänkande
            i sjukvården. Sedan blir man nu – liksom Vänsterpartiet – fullständigt
            fixerad vid driftsformen.
          </note>
          <note>
            Bara för att ett av Stockholmssjukhusen ägs av ett riskkapital
            ska man sabotera verksamheten genom att ställa helt andra krav.
            Varför fokuserar inte Miljöpartiet som tidigare på kvalitet, patientnöjdhet
            och nöjd personal? I stället fixerar man sig likt Vänsterpartiet
            helt och hållet på driftsformen, vilket för de flesta patienter
            är fullkomligt ointressant. När jag går till en akutmottagning
            bryr jag mig inte om ifall sjukhuset ägs av ett riskkapitalbolag
            eller inte. Detta är också tämligen ointressant för personalen.
            Dessutom har riskkapitalbolaget i en Stockholmskontext visat sig
            driva ett av de absolut bästa sjukhusen kvalitetsmässigt.
          </note>
          <note>
            Varför har Miljöpartiet övergivit den tidigare mycket sunda inställningen
            till förmån för en ren vänsterpartistisk politik där man jagar
            driftsformer?
          </note>
          <note type="speaker">
            Anf. 18 AGNETA LUTTROPP (MP) replik:
          </note>
          <note>
            Herr talman! Det kongressen har tagit beslut om och det vi säger
            om vinst är att det främsta för de privata företag som finns inom
            sjukvård och skola ska vara sjukvård och undervisning. Det ska
            alltså inte vara vinsten utan det man håller på med som är det
            främsta. Vi är övertygade om att det inte saboterar vare sig kvalitet,
            patienternas nöjdhet eller personalens trivsel.
          </note>
          <note>
            Vi sätter verkligen kvalitet i främsta rummet – det gör ju alla
            partier. Patienterna är de allra viktigaste. Att de får den vård
            de behöver är det allra viktigaste. Vården behöver inte bli sämre
            därför att vinsten inte ska vara den främsta drivkraften. Det
            är det vi säger, och det var det vår kongress tog beslut om.
          </note>
          <note>
            Jag återgår till kömiljarden, eftersom det fortfarande fanns
            tvivel om den. Vi tror först och främst att en hälsomiljard kommer
            att utnyttjas mer än en kömiljard.
          </note>
          <note>
            Jag har varit på hälsocentraler i min hemkommun Västerås, och
            där är det någonting som verkligen används. De används väldigt
            mycket i förebyggande syfte. Det är det som är syftet med hälsocentralerna.
            De är välbesökta, och de får väldigt goda resultat både för individen
            och för samhällets ekonomi.
          </note>
          <note type="speaker">
            Anf. 19 SAILA QUICKLUND (M) replik:
          </note>
          <note>
            Herr talman! Jag fick snabbt göra om min fråga. Jag hade nämligen
            också tänkt ställa frågan angående borttagande av kömiljarden
            till förmån för hälsomiljarden. Men jag byter fråga.
          </note>
          <note>
            Jag ser att Miljöpartiet vill lägga 500 miljoner på nya platser
            på läkarutbildningen. Under mitt anförande belyste jag just satsningarna
            från regeringen på läkarutbildningen. Sedan 2006 har man utökat
            antalet platser på utbildningen med 36 procent. Sverige har alltså
            flest läkare per tusen invånare i världen. Ändå väljer ni att
            lägga en så pass stor andel på att vidareutveckla platserna, alltså
            ett större antal platser på läkarutbildningen.
          </note>
          <note>
            Min fråga till Agneta Luttropp blir då: Hur tänker ni? Du får
            gärna motivera det.
          </note>
          <note type="speaker">
            Anf. 20 AGNETA LUTTROPP (MP) replik:
          </note>
          <note>
            Herr talman! En motivering är att det är svårt att få vissa kategorier
            läkare även om vi har flest. Det är ont om läkare inom en del
            specialiteter, som psykiatri och geriatrik.
          </note>
          <note>
            Dessutom får många läkare i dag åka till utlandet för att utbilda
            sig. Det är uppenbart att det finns ett behov. Många av de läkare
            som finns inom den svenska sjukvården har åkt utomlands för att
            utbilda sig.
          </note>
          <note>
            Dessutom tvingas många landsting ha hyrläkare, vilket är otroligt
            dyrt.
          </note>
          <note>
            Det är några av de skäl som vi har för att föreslå ett utökat
            antal platser på läkarutbildningen.
          </note>
          <note type="speaker">
            Anf. 21 SAILA QUICKLUND (M) replik:
          </note>
          <note>
            Herr talman! Vi vet att det inte är brist på läkare. Däremot
            ser vi stora problem för primärvårdsläkarna. Mätningar visar att
            80 procent av deras arbetstid går till administration och 20 procent
            till patientmöten.
          </note>
          <note>
            Jag kan ge ett exempel från det landsting som ni styr, mitt eget
            landsting i Jämtlands län. Läkarna på operation där har kompledigt
            på fredagar, men övrig operationspersonal finns där, med operationssköterskor,
            undersköterskor och så vidare. Men läkarna finns inte tillgängliga.
            Det är något slags systemfel som gör att vi inte nyttjar läkarkompetensen.
          </note>
          <note>
            Vi ser också att flera arbetsuppgifter säkert skulle kunna utföras
            av andra professioner för att avlasta läkarna.
          </note>
          <note>
            Det ter sig då märkligt att Agneta Luttropp väljer att inte se
            den problematiken utan ensidigt satsar på ett utökat antal platser
            på läkarutbildningen. Du får gärna kommentera varför ni väljer
            den här lösningen i stället för att åtgärda den problematik som
            jag nu påtalar. Vetenskapen och professionen själva har också
            berättat om att detta är den verkliga problematiken.
          </note>
          <note type="speaker">
            Anf. 22 AGNETA LUTTROPP (MP) replik:
          </note>
          <note>
            Herr talman! Jag tvivlar inte på det. Jag har själv tagit upp
            det. Frågan om personalen kommer upp mer i nästa debatt, när vi
            ska prata om personalförsörjning. Det här är väl en typisk fråga
            om personalförsörjning.
          </note>
          <note>
            I det län som jag kommer ifrån, Västmanland, har man en otrolig
            brist på allmänläkare. Det är tyvärr det län i landet som har
            den största bristen på allmänläkare.
          </note>
          <note>
            Jag tror också att administrationen säkert skulle kunna göra
            en hel del, och jag tror att det är ett systemfel. Men jag tror
            inte att det räcker. Inom olika områden är det väldigt svårt att
            få läkare, och det är inte minst inom de områden jag tidigare
            nämnde, psykiatri och geriatrik. Många läkarstuderande åker från
            Sverige, till exempel till Polen, för att utbilda sig.
          </note>
          <note>
            Vi tror att det behövs fler läkare i Sverige, så att det finns
            läkare i hela Sverige och inte bara i de mer befolkningstäta områdena.
          </note>
          <note type="speaker">
            Anf. 23 BARBRO WESTERHOLM (FP):
          </note>
          <note>
            Herr talman! Folkpartiet har samma yrkande som Centern och Moderaterna,
            så det upprepar jag inte här.
          </note>
          <note>
            Vi ska ju inte gå utanför vårt utgiftsområde, men jag kan inte
            låta bli att göra det med tanke på vad som står i särskilda yttranden
            om den katastrof som är på arbetsmarknaden.
          </note>
          <note>
            I går fick vi läsa att arbetslösheten går ned. Den var 7,8 procent
            förra månaden, och nu är den 7,5. Man förutser nästan arbetskraftsbrist
            nästa år. Det tycker jag att vi ska ha med oss här.
          </note>
          <note>
            Vi har delat upp debatten så att Maria Lundqvist-Brömster tar
            sociala frågor, funktionsnedsättning och psykiatri, och jag ska
            använda min tid till sjukvård, frågor kring årsrika och eventuellt
            folkhälsa.
          </note>
          <note>
            Som folkpartist måste jag säga att jag är stolt över de framsteg
            som har gjorts under de snart åtta år som vi har varit i regeringsställning.
            Men det är naturligtvis mycket kvar som behöver göras. Jag vill
            ta upp några områden här.
          </note>
          <note>
            Jag är stolt över att jag fick igenom beslutet om vård för gömda
            och papperslösa. Men Folkpartiet vill ju att vi nu också ska få
            en definition på vård som inte kan anstå. Jag som läkare har väldigt
            svårt att se hur man kan göra en avgränsning där, men det är min
            personliga synpunkt.
          </note>
          <note>
            Vi har fått myndigheten Inspektionen för vård och omsorg, som
            ska garantera patientsäkerhet och kvalitet i vård och omsorg.
            Folkpartiet ser det som väldigt viktigt att man utvecklar metoderna
            för att garantera kvalitet. I dag har det kommit in många anmälningar
            till myndigheten, men vi i Folkpartiet tycker att kommuner och
            landsting måste ta ett större egenansvar för att det ska vara
            en hög kvalitet och ta hand om patientsäkerhetsärendena. Här finns
            en utvecklingspotential.
          </note>
          <note>
            Att vi har fått en lagstiftning om patientrörlighet i EU är också
            mycket bra, inte minst för människor med sällsynta diagnoser.
            Det underlättar för dem att få vård och insatser vid specialistcentrum.
            Men Folkpartiet ser också att det finns en fara här med spridning
            av multiresistenta bakterier. Det är något som vi måste hålla
            ögonen på.
          </note>
          <note>
            Köerna har det talats mycket om.
          </note>
          <note>
            Beträffande jämlik vård finns det – det ser vi i alla kvalitetsjämförelser
            – mycket kvar att göra. Det är ett arbete som måste ske i samarbete
            mellan staten, Socialstyrelsen och Sveriges Kommuner och Landsting.
            Man har kommit överens om vilka riktlinjer det bör vara för till
            exempel p-pillerförskrivning. Nu gäller det också att landstingen
            anammar de riktlinjerna, så att det blir samma möjlighet över
            hela landet. Det är något som Folkpartiet följer mycket noga,
            liksom andra frågor som gäller riktlinjer för en jämlik vård.
          </note>
          <note>
            Det kommer en patientlag, som jag ser fram emot mycket. Visst
            är hälso- och sjukvårdslagen tydlig när det gäller patientens
            självbestämmande och rättigheter, men vi ser att det fortfarande
            finns en paternalism i hälso- och sjukvården. Vi ser fram emot
            en lag med jämbördiga förhållanden mellan vårdgivare och vårdtagare.
          </note>
          <note>
            I fråga om årsrika människor har det faktiskt gjorts stora framsteg.
            De senaste mätningarna visar att 89 procent av dem som får vård
            och omsorg i den här generationen är nöjda eller mycket nöjda.
            Men det är 11 procent som inte är så nöjda, och dem läser vi också
            om i medierna ganska ofta. Det är så mycket att det faktiskt skrämmer
            människor att söka sig till äldreomsorgen för att arbeta där.
          </note>
          <note>
            Folkpartiet skulle vilja se mycket mer av presentationer av framgångar
            som görs i de olika boendena på olika håll. Det har nu kommit
            en skrift med 19 fallbeskrivningar, hur man har arbetat med stöd
            av de pengar som regeringen har satsat. Där kan man lära en hel
            del.
          </note>
          <note>
            Vi har fått den nationella värdegrunden som en etisk plattform
            att stå på inom vården och omsorgen. Det är mycket viktigt. Vi
            har fått parboende, som ger människor rätt att bo tillsammans
            intill det att de lämnar detta jordeliv.
          </note>
          <note>
            Men det är viktigt med den kvalitetsuppföljning som vi gör. Jag
            har varit ganska länge i politiken, och jag har aldrig sett så
            många utvärderingar av ny lagstiftning som har gjorts sedan 2006.
            De utvärderingarna ger oss underlag för att utveckla den lagstiftning
            som vi har trott på och som i långa stycken har visat sig vara
            bra men där det finns en del kvar att göra.
          </note>
          <note>
            Kvalitetsjämförelserna har i och för sig kritiserats för att
            de tar mycket resurser. Men när det gäller vårdkonsumtionen och
            hur den fördelas och den läkemedelsregistrering som vi har visar
            jämförelserna mycket tydligt vilka kommuner och landsting som
            måste göra mer.
          </note>
          <note>
            När det nu har talats mycket om resurser och resurstillskott
            vill jag avslutningsvis ta upp att det finns resurser som kunde
            användas bättre i hälso- och sjukvården, i vården och omsorgen,
            inte minst när det gäller årsrika människor. Får vi fason på läkemedelsbehandlingen
            kan människor till och med skrivas ut från vård- och omsorgsboenden.
            Kostnaden för en plats i vård- och omsorgsboende ligger på 500
            000–700 000 kronor om året. Kan man skrivas ut med hemtjänst sjunker
            kanske kostnaden till 150 000 kronor.
          </note>
          <note>
            Jag kan ge rader av exempel, men mina anmälda sex minuter har
            för länge sedan gått, så jag avslutar mitt anförande.
          </note>
          <note type="speaker">
            Anf. 24 LENA HALLENGREN (S) replik:
          </note>
          <note>
            Herr talman! Eftersom Barbro Westerholm valde att sluta med resursfrågan
            tänker jag att Barbro Westerholm med sin erfarenhet och kunskap
            både politiskt och från myndighetsvärlden skulle kunna reflektera
            lite grann över det faktum att det finns så många alliansföreträdare
            som påstår att man har satsat 28 miljarder på sjukvården mellan
            2006 och 2014 – när helt enkelt budgetarna har ökat med 28 miljarder.
          </note>
          <note>
            Är det ett resonemang som Barbro Westerholm delar?
          </note>
          <note type="speaker">
            Anf. 25 BARBRO WESTERHOLM (FP) replik:
          </note>
          <note>
            Herr talman! Satsningarna tycker jag är helt riktiga. Men samtidigt
            måste man se till att det inte blir förgiftade pengar, som Sveriges
            Kommuner och Landsting brukar säga – pengar som styr fel. Det
            är därför vi har alla dessa uppföljningar.
          </note>
          <note>
            I Folkpartiet är vi väldigt noga med att vi också ska se var
            vi kan hämta hem resurser. I samordnad vård och omsorg för årsrika
            människor finns det mycket att hämta enligt Mats Thorslunds och
            Ulla Gurners utredning. Det har också gjorts en del försök. Det
            är här som regeringen har satsat stimulansmedel. Lite grann finns
            redovisat i beskrivningen av 19 ställen där man har arbetat på
            lite olika sätt. Det finns också beskrivet från Norrtälje, Tiohundraprojektet.
            Det är mångmiljonbelopp som man kan vinna om man lägger hälso-
            och sjukvårdspengarna och omsorgspengarna i samma påse.
          </note>
          <note>
            Det har komplicerats lite grann av Alliansens lagstiftning om
            vårdval. Det är något som vi ska rätta till, så att vårdvalet
            kan gälla hela paketet och inte delar av paketet.
          </note>
          <note>
            Detta är en del av de lärdomar som vi gör på Allianssidan när
            vi sätter nya reformer i sjön. Vi går vidare med dem i bagaget.
          </note>
          <note type="speaker">
            Anf. 26 LENA HALLENGREN (S) replik:
          </note>
          <note>
            Herr talman! Det Barbro Westerholm nu säger om vårdvalspaket
            var intressant. Jag tror att vi är många som söker det. I dag
            är det ett otroligt pusslande för den enskilde när man erbjuds
            så många vårdval, så många val och så mycket valfrihet, när man
            kanske egentligen vill göra ett enda val och garanteras ganska
            mycket, som då ska vara välfungerande inom ramen för det paketet.
          </note>
          <note>
            Men jag vet inte om Barbro Westerholm förstod min fråga riktigt.
            Det är klart att man ska effektivisera och samordna och se till
            att de olika påsarna mellan stat, landsting och kommuner verkligen
            används på allra bästa sätt.
          </note>
          <note>
            Det jag vill fråga om gäller detta. 28 miljarder kronor på åtta
            år har anslagen räknats upp med. Men lönerna har ökat, utbildningskostnaderna
            stiger och kostnaderna för inköp av materiel, läkemedel och vad
            det kan vara ökar. Då vill jag fråga: En årlig uppräkning, är
            det samma sak som en satsning?
          </note>
          <note type="speaker">
            Anf. 27 BARBRO WESTERHOLM (FP) replik:
          </note>
          <note>
            Herr talman! Vi kan hålla på och diskutera ord. Vi ser att de
            rationaliseringsvinster som finns och som kan täcka in lönehöjningarna
            är en sida. De här pengarna är avsedda för satsningar och inte
            bara för att rinna in i den vanliga budgeten. För dem som tittar
            på den här debatten blir det till slut en obegriplig lek med ord.
          </note>
          <note>
            Jag tycker att man ska skilja på två saker.
          </note>
          <note>
            Vi har den rationalisering som landsting och kommun måste göra
            och som det finns möjlighet att göra för att där få fram pengar
            för löneökningar. Jag lärde mig faktiskt väldigt mycket av Tiohundraprojektet,
            där vi kunde klara den delen med rationaliseringar.
          </note>
          <note>
            Det är en annan sak när man ska göra nya satsningar. Ta till
            exempel att använda ny, modern teknik – e-hälsa, Skype och annat
            – i hälso- och sjukvården för att minska bland annat sjukresor
            till vårdcentraler. Där gör sådana här investeringspengar mycket
            stor nytta.
          </note>
          <note>
            Vardagen kan man klara. Men för utvecklingen är den här typen
            av pengar oerhört väsentlig.
          </note>
          <note type="speaker">
            Anf. 28 PER RAMHORN (SD):
          </note>
          <note>
            Herr talman! Vi debatterar nu Utgiftsområde 9 Hälsovård, sjukvård
            och social omsorg . Det är ett stort och viktigt område som berör
            oss alla förr eller senare.
          </note>
          <note>
            Politik är att prioritera och välja väg. För oss sverigedemokrater
            är sjukvården och omsorgen högt prioriterade områden. Därför satsar
            vi sammanlagt 3,5 miljarder mer än regeringen inom detta område,
            och det är behövligt. Alldeles nyligen släpptes nämligen en rapport
            som visar att Sverige under 2013 tappade fem placeringar i en
            sammanställning över sjukvården i 35 europeiska länder jämfört
            med året innan. Detta är naturligtvis en oroande utveckling som
            måste vändas.
          </note>
          <note>
            Herr talman! Hundratals patienter drabbas varje dag av bristen
            på vårdplatser i Sverige. I september i år tog svenska sjukhus
            varje dag emot 430 patienter som de egentligen inte hade plats
            för. Det är lätt att man tror att detta bara är siffror och inte
            tänker mer på det. Men bakom varje siffra finns det människor
            av kött och blod.
          </note>
          <note>
            I medierna kunde vi nyligen läsa om en tvåårig pojke som kom
            in till sjukhuset med vattkoppor. Han hänvisades först till infektionskliniken
            för vuxna, men när tillståndet blev värre fanns det inte någon
            plats vare sig på barnintensiven eller på vuxenintensiven för
            denna lilla pojke. I väntan på en vårdplats blev pojkens tillstånd
            livshotande, och han avled trots läkarnas försök att rädda hans
            liv.
          </note>
          <note>
            Det här mycket tragiska fallet med den tvååriga pojken är bara
            ett av många fall där patienter avlider på grund av att det saknas
            vårdplatser.
          </note>
          <note>
            På Skånes universitetssjukhus har man konstaterat att bristen
            på vårdplatser har varit direkt avgörande då åtta patienter har
            avlidit. Det är inte acceptabelt i ett välfärdsland som Sverige.
            De svenska sjukhusen är många gånger kroniskt överbelagda, och
            det är mer regel än undantag att det är brist på vårdplatser ute
            på landets sjukhus.
          </note>
          <note>
            Antalet vårdplatser per invånare har minskat konstant de senaste
            tio åren. Denna utveckling får inte fortsätta. Vi vill i stället
            öka antalet vårdplatser ute i verksamheterna, och därför satsar
            vi sverigedemokrater extra resurser på vårdplatser under kommande
            budgetperiod.
          </note>
          <note>
            Herr talman! Undersökningar visar att 77 000 personer avstod
            från att hämta ut sina mediciner då de ansåg att de inte hade
            råd med det. 48 000 avstod från att söka sjukvård med samma motivering,
            alltså att de inte hade råd. Även patientföreningar vittnar om
            att allt fler inte har råd att hämta ut sin medicin på apoteken.
          </note>
          <note>
            Därför är vi sverigedemokrater fortsatt negativt inställda till
            en höjning av högkostnadsskyddet som genomfördes vid det förrförra
            årsskiftet. Höjningen innebar en försvårad situation för många
            sjuka och äldre som nu tvingas lägga en allt större del av sin
            inkomst på läkemedel och sjukhusbesök.
          </note>
          <note>
            Vi vill återställa högkostnadsskyddet till 900 kronor för besök
            inom sjukvården och till 1 800 kronor för läkemedel. Detta skulle
            innebära en klar förbättring för dem som har det allra sämst ställt
            i vårt samhälle.
          </note>
          <note>
            Herr talman! En nyligen publicerad rapport från Socialstyrelsen
            visar att väntetiderna på landets akutmottagningar ökar och att
            skillnaderna mellan sjukhusen blir allt större. De flesta sjukhus
            har infört ett mål om en total väntetid på akuten på fyra timmar
            för 90 procent av patienterna. Men bara sju av Sveriges akutmottagningar
            når detta mål, och läget har också försämrats sedan 2010 då den
            förra granskningen gjordes. Detta är ingen bra utveckling, utan
            den måste vändas. Därför anslår vi sverigedemokrater 1 miljard
            extra för att förbättra akutsjukvården och öka tillgängligheten
            inom detta område.
          </note>
          <note>
            Herr talman! När hon föddes på BB fanns sköterskor och doktorer
            beredda. När hon gick bort var vi ensamma och fick ingen hjälp
            från någon. Det värsta var inte att min flicka dog; det värsta
            var att hon hade så ont och att vi inte kunde hjälpa henne.
          </note>
          <note>
            Dessa skakande ord kommer från en pappa till en fyraårig flicka
            vars dotter hamnade mellan stolarna när det gäller att få tillgång
            till den palliativa vården. Varken kommunen eller landstinget
            ville ta ansvar för den här lilla flickan i livets slutskede,
            och det fick förödande konsekvenser.
          </note>
          <note>
            De flesta familjer önskar att deras svårt sjuka barn vårdas hemma
            så långt det är möjligt. Då är det mycket viktigt att det finns
            tillgång till palliativa hemsjukvårdsteam oavsett var i landet
            man bor, så att barnen och deras föräldrar kan känna sig trygga
            med den vård som de får. Men i dag är tillgången till den palliativa
            vården för barn ojämlikt fördelad över landet. I dagsläget spelar
            ofta ålder, diagnos och bostadsort stor roll för vilken hjälp
            man ska få.
          </note>
          <note>
            När det gäller vuxna har kommunen skyldighet att erbjuda hemsjukvård.
            Men barn har inte samma skyddsnät på grund av att kommunerna har
            ansvar bara för hemsjukvård från och med en viss ålder, oftast
            från 18 år och uppåt. Problem uppstår när det inte finns tydliga
            överenskommelser mellan kommuner och landsting, vilket innebär
            att föräldrar och barn kommer i kläm.
          </note>
          <note>
            Vi sverigedemokrater anser att det är hög tid att införa ett
            lagstadgat krav på överenskommelser mellan kommuner och landsting
            som tydliggör och förstärker deras ansvar på området, så att fler
            liknande och tragiska händelser som den som drabbade denna flicka
            och hennes familj aldrig mer ska behöva inträffa.
          </note>
          <note>
            Herr talman! Till sist vill jag yrka bifall till reservationerna
            6, 9 och 10.
          </note>
          <note type="speaker">
            Anf. 29 ANDERS W JONSSON (C) replik:
          </note>
          <note>
            Herr talman! Det har varit mycket diskussion tidigare här i debatten
            om ekonomiska resurser, och pengar är förvisso mycket viktiga
            för den svenska välfärden. Men det finns en sak som är ännu viktigare,
            nämligen alla de fantastiska människor som varje dag går till
            äldreomsorgen och sjukvården och bär den på sina axlar. Utan dessa
            människor vore sjukvård och äldreomsorg över huvud taget ingenting.
            Många av dem som gör det är utlandsfödda. Äldreomsorgen i Sverige
            är i stort sett helt beroende av människor födda i andra länder.
            Även sjukvården och den avancerade sjukvården är det. Man räknar
            med att uppemot 30 procent av dem som jobbar i äldreomsorgen är
            utlandsfödda. 25–30 procent av våra tandläkare är utlandsfödda,
            och 25–30 procent av våra läkare är utlandsfödda.
          </note>
          <note>
            Per Ramhorn representerar ett parti som i sin ideologi har att
            ständigt misstänkliggöra människor födda i andra länder. Hans
            partiledare har sagt att ett av de största hoten mot Sverige och
            den svenska välfärden är de människor som har islam som religion.
          </note>
          <note>
            Jag skulle vilja fråga Per Ramhorn hur det känns att stå här
            och debattera svensk välfärd i framtiden och företräda ett parti
            som konsekvent underskattar och konsekvent misstänkliggör mer
            än en tredjedel av de människor som faktiskt bär välfärden på
            sina axlar, de människor som vi är helt beroende av och som vi
            i stället borde vara oerhört tacksamma mot.
          </note>
          <note type="speaker">
            Anf. 30 PER RAMHORN (SD) replik:
          </note>
          <note>
            Herr talman! Först vill jag säga till Anders W Jonsson att vi
            inte misstänkliggör någon över huvud taget. Jag håller med dig
            fullständigt om att många utlandsfödda gör ett fantastiskt jobb
            inom äldreomsorgen och sjukvården. Det har inte minst jag själv
            erfarenhet av. Den största andelen av dem som jag har jobbat med
            har varit utlandsfödda och har gjort ett jättebra jobb. Det har
            över huvud taget ingenting med det att göra.
          </note>
          <note>
            Att vi vill göra minskningar när det gäller invandringen och
            använda dessa resurser för att förstärka sjukvården ser jag inget
            problem i. Politik handlar ju om att prioritera. Vi satsar hellre
            dessa resurser på sjukvården.
          </note>
          <note>
            Men, som jag sade, att utlandsfödda jobbar inom sjukvården har
            jag absolut inget problem med, och den största andelen av dem
            som jag har jobbat med har varit utlandsfödda.
          </note>
          <note type="speaker">
            Anf. 31 ANDERS W JONSSON (C) replik:
          </note>
          <note>
            Herr talman! Svensk sjukvård och svensk äldreomsorg är beroende
            av att vi även framgent kan få hit människor som är beredda att
            jobba i äldreomsorgen och som är beredda att ta arbete som läkare
            och sjuksköterska.
          </note>
          <note>
            Varje år importerar vi 1 500–1 600 läkare från utlandet till
            Sverige. Den politik som Per Ramhorn förespråkar, det vill säga
            begränsningar av invandringen, skulle på sikt få fullkomligt förödande
            konsekvenser för det svenska välfärdsbygget. Vi måste ha hit fler
            människor som är beredda att jobba i välfärden, inte färre.
          </note>
          <note>
            Men det allvarliga är kanske inte hur detta ser ut framöver,
            utan det allvarliga är att Per Ramhorn företräder ett parti som
            inte bara vill minska invandringen framgent utan som dessutom
            ifrågasätter många av de människor som gör heroiska insatser i
            den svenska sjukvården. I ett läge där man utmålar att ett av
            de största problemen för det svenska samhället är de människor
            som har en muslimsk bakgrund baktalar man också många av dem som
            gör fantastiska insatser i svensk sjukvård.
          </note>
          <note>
            Min fråga kvarstår därför: Hur kan man stå i riksdagens talarstol
            och tala sig varm för välfärd men samtidigt baktala de människor
            som gör de här insatserna – och dessutom vara beredd att vidta
            åtgärder som drastiskt skulle minska möjligheten att få läkare,
            sjuksköterskor och inte minst personal i äldreomsorgen till Sverige?
          </note>
          <note type="speaker">
            Anf. 32 PER RAMHORN (SD) replik:
          </note>
          <note>
            Herr talman! Som jag sade tidigare baktalar vi inte de människorna
            över huvud taget. Som jag sade gör de ett fantastiskt jobb. Det
            har inte med den saken att göra att vi vill minska invandringen.
          </note>
          <note>
            Det är ju så att vi har ett enormt utanförskap. Vi ska se till
            att de människorna får jobb innan vi ökar utanförskapet ännu mer.
            Sedan är vi inte emot arbetskraftsinvandring av spetskompetens
            – behöver vi läkare kan vi mycket väl fortsätta ta in läkare,
            helt enkelt.
          </note>
          <note type="speaker">
            Anf. 33 EVA OLOFSSON (V):
          </note>
          <note>
            Herr talman! Jag vill börja med att yrka bifall till reservation
            2, som handlar om det alltmer administrativa i sjukvårdens arbete,
            och reservation 10, som handlar om ersättning till dem som drabbades
            av övergrepp och vanvård efter 1980.
          </note>
          <note>
            Herr talman! Det är ett stort område vi talar om nu, och jag
            ska ta hela området ensam – jag har ingen partikamrat som kommer
            senare. Alla som lyssnar får alltså stå ut med att det kanske
            blir lite långt.
          </note>
          <note>
            Vänsterpartiet vill ha ett tryggt och värdigt samhälle byggt
            på omtanke och solidaritet, och vi ser nu hur välfärdssamhället
            krackelerar alltmer. Högerregeringen har sedan 2006 lagt 27 gånger
            mer på skattesänkningar än på den gemensamma välfärden i kommunsektorn,
            det vill säga vård, skola och omsorg. Samtidigt som man sänkte
            skatterna med 140 miljarder kronor mellan 2006 och 2014 har de
            sammanlagda statsbidragen till kommunerna i fasta priser endast
            ökat med 5,2 miljarder. Det ger effekter vi kan se ute i verksamheterna.
          </note>
          <note>
            Vi kan se det i kunskapsskillnader och i att vi har stora grupper
            på fritis och förskola, och vi kan se att det är personalbrist
            inom sjukvården. Jag möter effekterna när jag träffar socialarbetare
            som säger att de inte längre kan känna att de gör det jobb de
            ska göra enligt den lagstiftning de ska följa. Jag ser det också
            när jag går med hemtjänsten eller när jag besöker ett äldreboende
            där personalen känner att de inte längre räcker till.
          </note>
          <note>
            De ekonomiska klyftorna har också ökat, och tryggheten har försämrats
            för sjuka och arbetslösa. Jag möter allt fler människor som säger:
            Nej, nu får det vara nog – vi vill inte ha fler skattesänkningar.
            Vi vill i stället ha en bättre välfärd och ett samhälle som kan
            erbjuda alla ett värdigt liv.
          </note>
          <note>
            Eftersom jag kanske får frågan i en replik vill jag säga till
            Anders W Jonsson och andra här: Ja, vi har också en jobbpolitik.
            Vi satsar på fler jobb för ungdomar. Vi skapar jobb genom att
            se till att det kommer att byggas bostäder och att vi får en infrastruktur
            som fungerar. Vi satsar på småföretagen, och vi satsar på en grön
            omställning.
          </note>
          <note>
            Det jag vill säga är att det finns ett tydligt politiskt vägval:
            egoismens väg eller den omtankens och solidaritetens väg vi i
            Vänsterpartiet väljer. Vi säger att vi satsar på välfärden i stället
            för på skattesänkningar. Vi satsar på att höja de generella statsbidragen
            till kommuner och landsting – vi räknar upp pris- och löneökningar.
            Vi gör riktade satsningar på sjukvården, skolan och äldreomsorgen.
            Det innebär hög kvalitet och fler anställda inom välfärdsverksamheten
            men också att vi trycker tillbaka den utveckling som är på gång,
            nämligen att vi kvinnor oavlönat ska ta hand om alltmer omsorgsarbete.
          </note>
          <note>
            Det finns de som säger att äldreomsorgen inte behöver mer resurser
            utan att det gäller att jobba smartare. Det där tror jag inte
            ett dugg på. Visst behövs det utveckling och förändrade arbetssätt,
            men det behövs också mer personal. Därför öronmärker vi i Vänsterpartiet
            resurser till 6 000 fler anställda i äldreomsorgen. Det gör vi
            för att det ska finnas tid att tillgodose äldre personers individuella
            behov på äldreboendena och för att vi vill ha en hemtjänst där
            det så långt som möjligt är samma person som kommer – och där
            personalen ska slippa stressa mellan de äldre för att hinna med
            dagens schema.
          </note>
          <note>
            Att detta behövs kan man se i en färsk rapport från Kommunal
            som heter Stress och låg bemanning i äldreomsorgen . Mer än en
            femtedel av Kommunals medlemmar vill byta jobb inom tre år, och
            ser man på dem som är yngre än 35 är det en tredjedel. När man
            tar fram varför de inte vill jobba kvar i äldreomsorgen pekar
            de på den stress och tidspress det är när de ska ge vård och omsorg
            till de äldre. Om inte arbetsvillkoren i äldreomsorgen blir rimliga,
            hur ska vi då få fler människor som vill jobba i äldreomsorgen
            framöver? Det vet vi nämligen att vi behöver när vi får fler äldre.
          </note>
          <note>
            Herr talman! Det finns ett upprop som har fått mer än 9 000 underskrifter
            från läkare, sjuksköterskor, psykologer med flera. Det heter Läkaruppropet.
            Jag citerar en del från uppropet:
          </note>
          <note>
            Där politiker jublar över ökat antal sjukvårdsbesök ser vi hur
            kvaliteten försämras. Där politiker gläds över kapade vårdköer
            ser vi undanträngning av kroniskt sjuka till förmån för patienter
            med lättare åkommor. Där politiker ställer krav på kortare handläggningstider
            på akutmottagningarna ser vi hur patientsäkerheten hotas. Där
            politiker ser rationaliseringar, ser vi brist på vårdplatser och
            måste ägna en stor del av vår arbetstid till att leta sängar till
            patienter, eller skicka hem sjuka i brist på platser. Där politiker
            uppfattar kortade vårdtider som effektivisering oroas vi över
            ökat antal återinläggningar och komplikationer.
          </note>
          <note>
            Man avslutar uppropet med: Vi vill ha en sjukvård som styrs utifrån
            patientens behov. Vi vill ha en sjukvård där vi får agera utifrån
            vår professionalitet. Vi vill ägna oss åt det vi är utbildade
            för; att vara goda doktorer som tar hand om patienter på ett kunnigt,
            etiskt och empatiskt sätt. Låt oss få detta utrymme!
          </note>
          <note>
            Det är dags att se över den sjukvård som styrs utifrån marknadsmekanismer
            och där alltmer av läkares och övrig personals tid går åt till
            administration i stället för att gå till patienterna. Vi vill
            se en sjukvård som styrs utifrån människors behov, inte utifrån
            vad som är lönsamt. Vi säger nej till kommersialisering av sjukvården.
            Vi vill inte låta patienter med privata sjukförsäkringar gå före
            i kön.
          </note>
          <note>
            Det är människor som ska välja, inte vårdföretagen, och därför
            vill vi inte ha den fria etableringsrätten. Vi ser med oro på
            den borgerliga privatiseringspolitiken i Stockholm och hur den
            slår sönder en sammanhållen sjukvård – det privata vårdföretaget
            Capio kan bygga upp en sammanhållen vårdkedja medan vårdkedjorna
            slås sönder i landstingets egna verksamheter. De får nämligen
            inte vara med och driva den specialistsjukvård som flyttas ut
            från sjukhusen.
          </note>
          <note>
            Vi säger också nej till kömiljarden, på grund av de undanträngningseffekter
            som finns, och satsar i stället på att stärka primärvårdens förebyggande
            arbete med extra tyngdpunkt på socialt utsatta områden. Vi öronmärker
            också 1 ½ miljard till sjukvården. Landsting och regioner ser
            olika ut, och därför tycker vi att man lokalt ska prioritera hur
            pengarna ska användas. Det skulle dock räcka till 3 000 fler anställda.
          </note>
          <note>
            En av sjukvårdens stora utmaningar är att få tillräckligt med
            personal med rätt kompetens. Vi har i dag stor brist på specialistsjuksköterskor,
            vilket hänger samman med att man får betala sin utbildning själv
            och i stort sett inte får någon löneökning när man har gått den.
            Vi måste vända den utvecklingen, för den hotar kvaliteten i hälso-
            och sjukvården. Därför föreslår vi att sjuksköterskor ska få utbilda
            sig på betald arbetstid genom så kallade utbildningsanställningar.
          </note>
          <note>
            När klyftorna ökar hamnar barn i kläm. Medan de rikaste i Sverige
            har ökat sin disponibla inkomst med 79 000 mellan 2006 och 2011
            har den fattigaste tiondelen i vårt land faktiskt fått det sämre.
            För oss är det självklart att barnkonventionen ska bli svensk
            lag, men barndomen går inte i repris. Därför ökar vi underhållsstödet
            till ensamstående föräldrar och satsar på barnomsorg på obekväm
            arbetstid. Vi vill ha maxtaxa i förskolan. Glasögon ska alla barn
            kunna få; vi vill ha ett statligt glasögonbidrag. Läkemedel för
            barn ska också vara gratis.
          </note>
          <note>
            Regeringen inför ju en fritidspeng på högst 3 000 per år, mot
            uppvisande av intyg, för barn i årskurserna 4–9. Vänsterpartiet
            väljer en annan väg – vi satsar på alla barn genom en höjning
            av riksnormen med 300 kronor per barn och månad.
          </note>
          <note>
            Vi arbetar också för att förbättra barns och ungas villkor i
            den sociala barnavården. Vi kommer att debattera detta senare
            i dag när det gäller kompetenskrav.
          </note>
          <note>
            Det behövs ökad kontroll men också ökat stöd till familjehem,
            och det är viktigt att fortsätta arbetet med att följa upp de
            barn och ungdomar som är omhändertagna och att lyssna på vad de
            själva har att säga. Vi har pengar till ett barnfricentrum för
            att stärka arbetet när det gäller barn som utsatts för våld och
            övergrepp.
          </note>
          <note>
            Att barn och unga far mycket illa när de omhändertas och placeras
            i fosterhem eller på institution vet vi genom att kvinnor och
            män har berättat för Vanvårdsutredningen vad de varit utsatta
            för. Upprättelseutredningen visade också att det sker i nutid
            och i dag.
          </note>
          <note>
            Att frågan om ersättning gick från att det inte skulle bli någon
            till en bred uppgörelse här i riksdagen var viktigt. Vi kan se
            nu att det inte är utan problem med ersättningen, men redan under
            överläggningarna lyfte vi från Vänsterpartiet fram att vi ansåg
            att gränsen 1980 inte var ordentligt motiverad och utredd. Det
            är i dag 33 år sedan den gränsen sattes. Därför lyfter vi fram
            frågan i vår reservation.
          </note>
          <note>
            Till sist vill jag ta upp frågan om funktionsnedsättning.
          </note>
          <note>
            I dag får Torsdagsaktionen STIL-priset på hotell Malmen. I 1
            193 dagar har funktionshinderrörelsen protesterat utanför Regeringskansliet
            Rosenbad mot att bristande tillgänglighet inte blivit diskrimineringsgrund
            utan bara fagert tal. Nu hoppas jag i alla fall att vi snart får
            ett regeringsförslag i frågan.
          </note>
          <note>
            Attityden mot människor med funktionsnedsättning har hårdnat
            och levnadsvillkoren försämrats. Den redan höga arbetslösheten
            bland människor med funktionsnedsättning stiger. Den försämrade
            sjukförsäkringen slår hårt. Alltmer ifrågasätts det av ekonomiska
            skäl om vi har råd att ge människor möjlighet att leva ett självständigt
            liv och vara delaktiga i samhället. Det är nästan 20 år sedan
            vi fick LSS, lagen om stöd och service till vissa funktionshindrade.
          </note>
          <note>
            För många människor innebar den personliga assistansen att man
            äntligen kunde leva ett självständigt liv. Man kunde bo i egen
            lägenhet, skaffa familj, leva ett jämställt familjeliv, lämna
            barn på dagis och om man inte kunde arbeta kunde man delta i och
            utveckla sina egna intressen och ha ett självständigt liv. Nu
            ser vi att den rättigheten har urholkats. Vi ser att människor
            förlorar assistans, för det görs tuffare omprövningar. Men vi
            ser också att när det gäller hela LSS görs det mycket striktare
            bedömningar ute i kommunerna. Tv-programmet Kalla fakta visade
            ju ett avskyvärt synsätt på människor med funktionsnedsättning.
          </note>
          <note>
            Jag har aldrig mött en handikapp- eller funktionshinderrörelse
            under alla de år som jag jobbat med de här frågorna som är så
            arg, besviken och orolig för vad framtiden ska föra med sig. Man
            ser att det blir försämringar på område efter område.
          </note>
          <note>
            Vi i Vänsterpartiet kommer att fortsätta att aktivt bekämpa diskriminering
            och fördomar. Självklart måste lagstiftningen om bristande tillgänglighet
            komma, men det måste också göras något åt att människor står arbetslösa,
            att människor blir fattiga och lever i fattigdom hela sitt liv.
            Vi måste också återupprätta intentionen med LSS, att människor
            med funktionsnedsättningar ska kunna leva som oss andra. Mänskliga
            rättigheter för alla går före skattesänkningar och vinstintressen
            för Vänsterpartiet.
          </note>
          <note type="speaker">
            Anf. 34 ANDERS W JONSSON (C) replik:
          </note>
          <note>
            Herr talman! Det främsta kännetecknet för Vänsterpartiets politik
            på välfärdsområdet numera är att sortera bort allt privat företagande
            från hela välfärdssektorn. Det handlar om totalt 14 000 företag.
          </note>
          <note>
            I stora delar av norra Jämtland, där Vänsterpartiet styr tillsammans
            med Socialdemokraterna, är man beredd att stänga ned primärvården.
            Det är inte på grund av bristande kvalitet, att personalen inte
            är nöjd eller att patienterna inte älskar hälsocentralerna i Hammerdal,
            Strömsund och Hoting, utan det är av ett enda skäl, nämligen att
            den driftiga entreprenör som har sett till att dessa har fungerat
            har tagit ut utdelning från sitt aktiebolag. Där detta inger mest
            oro är bland de assistansberättigade.
          </note>
          <note>
            I augusti 2013 var det 15 766 svenskar som hade rätt till personlig
            assistans. Av dem hade 48,5 procent, eller 7 646, valt en privat
            utförare, ett privat aktiebolag. De har den rätten enligt nuvarande
            lagstiftning. De får välja kommunal assistans, privat assistans,
            anställa själva eller välja ett vinstdrivande privat företag som
            erbjuder assistans.
          </note>
          <note>
            Min fråga till Eva Olofsson är: Varför ska man ta ifrån dessa
            människor den rättigheten, så att de fortsättningsvis inte får
            välja den assistansordnare som har ett aktiebolag bakom sig utan
            bara vara hänvisade till andra möjligheter? Det här, Eva Olofsson,
            inger stor oro hos de assistansberättigade i Sverige.
          </note>
          <note type="speaker">
            Anf. 35 EVA OLOFSSON (V) replik:
          </note>
          <note>
            Herr talman! Jag tror faktiskt inte att det gör det, i alla fall
            inte om de har hört vad Vänsterpartiet säger, för vi har inte
            lagt fram något sådant förslag när det gäller den personliga assistansen.
            Det har jag berättat för Anders W Jonsson, så det vet han egentligen.
          </note>
          <note>
            Däremot ser vi med oro på att riskkapitalbolagen har brett ut
            sig och plockat ut en massa pengar som i stället borde ha kunnat
            gå till de människor som behöver assistans. Vad jag förstår ser
            regeringen också över timschablonen. Jag hoppas att man då kan
            göra en förändring – det kan Anders W Jonsson svara på – som inte
            gör det besvärligare för de kooperativ, mindre företag och kommuner
            som bedriver personlig assistans. Oron är nämligen stor i dag
            att man faktiskt kommer att få försämrade förutsättningar. Det
            vore väldigt bra om du kunde garantera att man inte får det.
          </note>
          <note>
            Vi är däremot emot vinstintresse i skola, vård och omsorg, och
            vi är det utifrån att vinsten styr fel. Den styr inte efter behov.
            Den styr inte jämlikt. Den prioriterar sådant som är lönsamt.
            Så ska vi inte ha det på dessa områden. Och vi är inte ensamma
            om att tycka det. Vi har hela Landsorganisationen bakom oss och
            också en majoritet av Anders W Jonssons väljare och andra väljare
            här i Sverige.
          </note>
          <note>
            Jag trodde att det bara var Moderaterna som hade en majoritet
            som tycker att det är bra att plocka ut skattepengar till vinst
            i stället för att låta dem gå till välfärdsverksamhet. Frågan
            är snarare var du står i förhållande till dina väljare.
          </note>
          <note type="speaker">
            Anf. 36 ANDERS W JONSSON (C) replik:
          </note>
          <note>
            Herr talman! För Centerpartiet är det två saker som är helt avgörande
            vad gäller välfärden. Det handlar om att det ska vara högsta möjliga
            kvalitet. Dessutom ska individen ha rätt att välja.
          </note>
          <note>
            För Eva Olofsson och Vänsterpartiet är det en helt annan ingång.
            Där handlar det om att individen inte ska ha rätt att välja utförare
            av välfärd, oavsett om det handlar om skola, äldreomsorg eller
            sjukvård, där det på något vis kan finnas ett aktiebolag i bakgrunden.
          </note>
          <note>
            Det är snarast en logisk kullerbytta som Eva Olofsson och Vänsterpartiet
            gör när de säger att man inte ska ha rätt att välja skola om det
            kan finnas ett aktiebolag bakom och att man inte ska ha rätt att
            välja äldreomsorg om det är en privat utförare som har möjlighet
            att plocka ut vinst ur företaget. När det sedan plötsligt kommer
            till det mycket mer känsliga området assistans, där det i dag
            är 50 procent som har valt en privat utförare varav ett antal
            bedriver en verksamhet med hög kvalitet och dessutom genererar
            en hel del vinst, vågar inte Vänsterpartiet gå fram med ett förslag.
          </note>
          <note>
            Signalen till de grupper som har valt privata utförare inom assistansen
            är den grundhållning som Eva Olofsson torgför här, nämligen att
            individens val ska begränsas, inte av kvalitet utan av ägandeform.
            Vid detta är Vänsterpartiet fullständigt fixerat. Det märkliga
            är att Vänsterpartiet inte då är konsekvent och vågar gå fram
            med ett förslag på ett område där det faktiskt finns vinstdrivande
            företag som genererar vinster och som dessutom oftast har hög
            kvalitet.
          </note>
          <note>
            Vad jag inte kan förstå är varför Vänsterpartiet helt har släppt
            diskussionerna om kvalitet, nöjda patienter, nöjda brukare, nöjd
            personal och blivit så fullständigt fixerat vid denna enda fråga,
            nämligen ägandeform.
          </note>
          <note type="speaker">
            Anf. 37 EVA OLOFSSON (V) replik:
          </note>
          <note>
            Herr talman! Jag konstaterar att något svar på frågan om timschablonen
            fick jag inte från Anders W Jonsson.
          </note>
          <note>
            Den stora oron i dag handlar om att människor förlorar sin personliga
            assistans och inte kan leva sina liv som andra. Synskadades Riksförbund
            uppvaktade socialutskottet och sade: I vissa kommuner kostar det
            våra medlemmar 300 kronor att ta en promenad, för man har helt
            enkelt tolkat det så att ledsagningen inte ingår i LSS utan i
            socialtjänstlagen.
          </note>
          <note>
            Det är det här som oroar människor med funktionsnedsättning i
            dag: skattesänkningar, tryck på kommuner, att man påstår att assistansen
            kostar så mycket och att man gör striktare bedömningar av grundläggande
            behov. Här är det regeringen som kan göra en ändring. Det är regeringen
            som kan säga: Nu förtydligar vi besluten så att de grundläggande
            behoven inte blir så strikt bedömda som de har blivit nu, utan
            människor kan fortsätta att leva de liv som de vill leva.
          </note>
          <note>
            När det gäller vinst i välfärden är kvaliteten i välfärden viktig
            för oss. Därför finns det ingen anledning att plocka ut skattepengar
            ur en välfärd som har brist på resurser. Välfärden ska styras
            efter behov så att vi får en jämlik välfärd. Det ska vara öppet,
            demokratiskt och fritt för människor att välja men inte för företag
            att lägga sin verksamhet där det är mest lönsamt.
          </note>
          <note>
            Vi ska ha goda arbetsförhållanden. Vi vill inte ha företag som
            saknar kollektivavtal och som utnyttjar kvinnlig arbetskraft genom
            deltid, timanställningar och osäkra anställningar.
          </note>
          <note>
            Vi vill ha en välfärd som fungerar bra såväl för de människor
            som ska få sina behov tillgodosedda därifrån som för dem som har
            sin arbetsplats där. Vi ser ingen anledning att flytta makt från
            demokratiskt styrda organ till riskkapitalbolag som inte ens vill
            skatta i Sverige.
          </note>
          <note>
            Vi slår vakt om en välfärd av hög kvalitet och att vi gemensamt,
            inte riskkapitalisterna, ska kunna bestämma över välfärden.
          </note>
          <note type="speaker">
            Anf. 38 BARBRO WESTERHOLM (FP) replik:
          </note>
          <note>
            Herr talman! Jag är bekymrad över att Vänstern och du, Eva Olofsson,
            målar upp en bild av hälso- och sjukvården och äldreomsorgen som
            om allt vore elände. Jag tog i mitt anförande upp hur det skrämmer
            bort inte minst unga människor från att välja vård och omsorg
            eftersom de tror att allt bara är elände.
          </note>
          <note>
            Eva Olofsson måste ha besökt ett antal ställen där det har varit
            bra. Kan du inte tänka dig att beskriva även dem för att visa
            att det finns positiva exempel, att det går att inom ramen för
            tilldelade ekonomiska resurser klara en bra verksamhet?
          </note>
          <note>
            Sankt Görans sjukhus har nämnts. Jag vill också nämna Sophiahemmet,
            som har landstingspatienter i långa rader. Där har man genom att
            återinföra sekreterare, vaktmästare och sådant förändrat arbetslivet
            för dem som är utbildade för ren hälso- och sjukvård, och det
            visar sig spara resurser.
          </note>
          <note>
            Jag har varit på äldreboenden där personalen har jagat tidstjuvar
            och funnit att det är bättre att en person springer ned i källaren
            och hämtar blöjor och glödlampor i stället för att alla gör det.
            Man har sparat in tjänster på det.
          </note>
          <note>
            Kan Eva Olofsson tänka sig att lyfta fram sådana exempel, eller
            har Eva Olofsson inte sett några?
          </note>
          <note type="speaker">
            Anf. 39 EVA OLOFSSON (V) replik:
          </note>
          <note>
            Herr talman! Jo, det har jag gjort. Jag var ansvarigt kommunalråd
            för äldreomsorgen i Göteborg i åtta år, men det är ett tag sedan.
            Som äldreomsorgspolitisk talesperson har jag varit ute på många
            äldreboenden och sett både bra saker och saker som inte fungerar.
          </note>
          <note>
            Personalen är helt klart engagerad, och jag träffar många som
            älskar sitt jobb. Tyvärr säger en del av dem att de inte orkar
            jobba heltid och att de oroar sig för mer helgtjänstgöring, delade
            tider, neddragning av tjänster och kommunala nedskärningar.
          </note>
          <note>
            Problemet är att denna bild finns i alldeles för hög grad i dagens
            äldreomsorg. I stället för att få ökade resurser får många ställen
            veta att det ska tas bort ytterligare en tjänst eller att man
            får klara sig med mindre. Det är förödande för utvecklingen av
            äldreomsorgen.
          </note>
          <note>
            Gerdas gård i Göteborg blir jag mycket glad av att besöka. Här
            är utgångspunkten att det är de äldres hem. De ska vara med och
            bestämma vad boendet utvecklar för verksamhet och hur pengarna
            används. De åker på semester, de har byggt ett spa och de har
            en pub, och de boende är med i arbetsgrupper om de vill.
          </note>
          <note>
            Det är en underbar kontrast till det som många säger om att alla
            på våra äldreboenden är så dåliga så att de inte kan vara med
            på något. Visst behöver de äldre mycket stöd och omsorg, men när
            de får vara med kan de faktiskt göra riktigt mycket. Jag ska gå
            med en undersköterska på Gerdas gård en heldag under helgerna.
          </note>
          <note>
            Jag är orolig för den ökande ojämlikheten vi ser framför oss
            i äldreomsorgen, Barbro. Finns denna oro hos dig också?
          </note>
          <note type="speaker">
            Anf. 40 BARBRO WESTERHOLM (FP) replik:
          </note>
          <note>
            Herr talman! Mycket talar för att äldreomsorgen går åt rätt håll,
            inte minst genom de kvalitetsjämförelser som görs och som visar
            en stor nöjdhet bland människor som bor där, vilket jag nämnde
            i mitt anförande.
          </note>
          <note>
            Vi ska alltid kritiskt granska hur frågorna är ställda så att
            vi får korrekta svar. Här kommer alliansregeringen att gå vidare.
            Vi har både Myndigheten för vårdanalys och Inspektionen för vård
            och omsorg som penetrerar detta ytterligare.
          </note>
          <note>
            Tycker Eva Olofsson att kommuners och landstings egentillsyn
            är tillräcklig?
          </note>
          <note type="speaker">
            Anf. 41 EVA OLOFSSON (V) replik:
          </note>
          <note>
            Herr talman! Jag tror att det kan vara både och: bättre i vissa
            kommuner, sämre i andra. Jag tror dock inte att det är den stora
            frågan.
          </note>
          <note>
            Jag ser hur privatiseringen och alla vårdval gör att resurser
            i äldreomsorgen läggs på att bygga upp kontrollapparater. Dessa
            pengar kunde ha använts bättre.
          </note>
          <note>
            Jag har inte sett någon ordentlig uträkning på vad vårdvalet
            i äldreomsorgen kostar. Barbro Westerholm kan inte svara nu, men
            jag skulle vilja fråga om Alliansen ska tvinga på hela Sverige
            Stockholmsmodellen med över 120 vårdval. Det har man förstås inte
            överallt i Sverige, men de stora städerna Göteborg och Malmö skulle
            kunna hamna i samma situation som Stockholm om man mot deras vilja
            tvingade på dem privatisering av äldreomsorgen.
          </note>
          <note>
            Vi behöver göra mycket mer för äldreomsorgen. Vi behöver jobba
            med den utveckling som Barbro Westerholm talar om, men det räcker
            inte. Vi ser att man inte får ihop det med vettiga arbetsscheman
            och arbetsvillkor. Får vi inte bra personal till äldreomsorgen
            drabbas kvaliteten. Blir det fler delade turer och konstiga scheman
            är det inte lika attraktivt att jobba i äldreomsorgen.
          </note>
          <note>
            En del av de pengar som regeringen lade på utbildning hade sådana
            villkor att kommunerna inte kunde använda dem.
          </note>
          <note>
            Vi har lagt fram förslag på en långsiktig kompetenshöjning på
            tio år, och vi kopplar utbildningsvikariat till så att man ska
            ha råd att ta in vikarier.
          </note>
          <note>
            Vi kan också göra mycket mer för att utveckla det som görs på
            Gerdas gård så att människor kan påverka sin vardag. Däri ligger
            den stora valfriheten.
          </note>
          <note type="speaker">
            Anf. 42 SAILA QUICKLUND (M) replik:
          </note>
          <note>
            Herr talman! I betänkandetexten uttrycker Vänsterpartiet följande:
            Alliansen har en ensidig skattesänkarpolitik som minskar möjligheten
            till satsningar på en bättre välfärd.
          </note>
          <note>
            Jag antar att ni bland annat tänker på jobbskatteavdraget. Ni
            ondgör er över att en sjuksköterska har fått 1 500 kronor mer
            i portmonnän och att den enskilde har fått mer pengar till konsumtion,
            vilket ger företagen medel att anställa fler. Vi vet att jobbskatteavdraget
            har gett 120 000 nya jobb.
          </note>
          <note>
            Det är alltså en felaktig skrämselpolitik av Vänsterpartiet.
          </note>
          <note>
            Man säger också att Vänsterpartiets målsättning är att trygga
            välfärden och att öka jämlikheten och jämställdheten. Det är precis
            samma som regeringen har. Det frapperande är att vi kan ha så
            lika målsättning men att vägarna dit skiljer sig så markant.
          </note>
          <note>
            Vänsterpartiet vill verkligen eliminera företagsverksamheten,
            det privata utförandet, inom landsting och kommun. Ni talar om
            riskkapitalister fastän vi vet att 10 000 av 14 000 företag har
            färre än 20 anställda. 80 procent av LOV-företagen har en kvinnlig
            vd eller ägare som äntligen kan påverka arbetssituationen och
            förbättra lönerna.
          </note>
          <note>
            De upplever också att de trivs bättre med en privat utförare.
            Vi vet att reformen har inneburit att valfriheten, delaktigheten
            och tillgängligheten har ökat. Enligt Demoskop uttrycker 90 procent
            att de vill kunna välja utförare.
          </note>
          <note>
            Min fråga till Eva Olofsson blir: Vad säger ni till de företag
            som känner stor oro över den politik Vänsterpartiet presenterar?
          </note>
          <note type="speaker">
            Anf. 43 EVA OLOFSSON (V) replik:
          </note>
          <note>
            Herr talman! Jag skulle vilja säga till de företagen att om de
            har idéer och vill göra och tillföra saker för att utveckla äldreomsorgen
            kan de få fortsätta med det också med Vänsterpartiets politik.
          </note>
          <note>
            Man får ha ett mindre överskott – styrräntan plus 1 procent –
            som man kan utveckla och ha till utbildning och annat i sitt företag.
            Men vi vill inte att man ska plocka ut vinst och använda skattepengarna
            till annat än verksamheten för äldre och för barnen i skolan.
          </note>
          <note>
            Vi vill heller inte ha stora företag. Du pratar om antalet företag,
            Saila Quicklund, men det är de stora – Carema, Attendo och de
            andra – som står för den största andelen av verksamheten, inte
            de små företagen.
          </note>
          <note>
            Jag stör mig alltid lite på när man pratar om jämställdhet. På
            toppnivån i de stora företagen härskar männen – det är de som
            plockar hem vinsterna. Man pratar inte om de kvinnor som ska jobba
            i företagen. Man pratar inte om de kvinnor som inte kan försörja
            sig och få en fast tjänst och heltid. Man pratar inte om alla
            deltidsanställningar och att det finns småföretag som inte ens
            kan tänka sig att ha kollektivavtal.
          </note>
          <note>
            Man pratar heller inte om de otryggare anställningarna. När Kommunal
            var ute och frågade sade en majoritet: Vi kan känna att vi kan
            snacka med vår chef i vårt privata företag, men om vi fick välja
            skulle vi ändå vilja jobba i kommunen därför att det är en tryggare
            arbetsplats.
          </note>
          <note>
            Jag tror att kommunen kan göra mycket för att förbättra sin personalpolitik.
            Jag tycker att det är väldigt bra att flera kommuner nu tar rätten
            till heltid och fasta tjänster på allvar. Kvinnor ska kunna försörja
            sig på sin egen lön. Det är en grundläggande jämställdhetsfråga.
          </note>
          <note>
            Jag skulle vilja fråga Saila Quicklund: Vad vill du göra åt alla
            tillfälliga och osäkra anställningar i den privata hemtjänsten
            i Stockholm? Fixar du det?
          </note>
          <note type="speaker">
            Anf. 44 SAILA QUICKLUND (M) replik:
          </note>
          <note>
            Herr talman! För det första är jag helt överens med Eva Olofsson
            om – och det driver också Moderaterna – rätten till heltid. Men
            det innebär även rätten till deltid. Det finns äldre människor
            som vill trappa ned där det inte är möjligt att göra så. Flexibla
            arbetstider tycker jag är ett bättre ordval.
          </note>
          <note>
            Du uttrycker att man självklart ska kunna driva företag, men
            man får inte ha vinster. Jag har varit företagare och haft egen
            verksamhet inom sjukgymnastbranschen. Jag hade investeringar i
            utrustning och så vidare som jag måste betala. Att inte få göra
            vinst betyder att man tar bort företagandet. Det säger sig självt.
            Allt annat är bara att mörka.
          </note>
          <note>
            När det gäller Vänsterpartiets politik för en bättre välfärd
            vill jag poängtera att det handlar om hur vi kan få en bättre
            välfärd, inte i detaljer utan övergripande. Jag ska nämna några
            saker: Ni vill att fastighetsskatten ska tas tillbaka, att arvsskatten
            ska återinföras, att bolagsskatten ska höjas, att inkomstskatten
            ska höjas, att restaurangmomsen ska höjas och att valfrihet och
            tillgänglighet ska minskas.
          </note>
          <note>
            I ditt anförande, Eva Olofsson, nämnde du att vi ska satsa på
            jobb för unga. Samtidigt vill du ta bort den halverade arbetsgivaravgiften
            för dem under 23. Det innebär 3 miljarder kronor mindre till kommun-
            och landstingssektorn, för så många är det som jobbar i den branschen.
          </note>
          <note>
            Med alla dessa skatthöjningar – 70 miljarder – och motståndet
            mot privata utförare, som har gett bättre kvalitet och tillgänglighet
            – det som människor vill ha och har fått smak på och som de inte
            vill ta bort i dag – blir min fråga: Hur ger det fler jobb och
            satsningar på välfärd?
          </note>
          <note type="speaker">
            Anf. 45 EVA OLOFSSON (V) replik:
          </note>
          <note>
            Herr talman! Jag tycker att ökade klyftor och större skillnader
            mellan människor står för en typiskt moderat syn på samhället:
            Ja, jobbskatteavdrag ger köpkraft, men se det gör det inte om
            arbetslösa och sjuka får mer pengar att köpa för. Det är helt
            fel. Det handlar egentligen om vilket samhälle vi vill ha. Ska
            vi ha det samhälle vi har i dag där vi låter människor leva i
            fattigdom för att de är sjuka?
          </note>
          <note>
            Häromdagen, nu i veckan, stod människor med psykisk ohälsa och
            deras organisationer från Hjärnkoll här ute och hade just presenterat
            en rapport om vilken fattigdom många av dem lever i. De sade:
            Vi kommer inte i jobb och blir inte friskare för att vi lever
            under ekonomisk stress.
          </note>
          <note>
            Det är denna väldigt olika politik som skiljer oss åt. Vi vill
            inte ha ett samhälle med ökade klyftor. Vi vill att människor
            som är sjuka ska kunna vara trygga. Vi vill att man får en försäkring
            som gör att man kan ställa om. Vi vill satsa på kompetensutveckling
            och utbildning så att man kan ta de nya jobben. Däri ligger skillnaderna.
          </note>
          <note>
            Vi vill se till att vi kan bygga bostäder. Det ger en massa jobb
            genom investeringsstöd. I dag har vi en bostadsbrist som är skriande
            och hyror som gör att människor inte kan flytta. Människor som
            är äldre och behöver flytta till en modern lägenhet ska ha en
            bostadsrätt eller villa att sälja för att kunna flytta till och
            med till ett trygghetsboende, som har 8 000 i månadshyra.
          </note>
          <note>
            Skillnaden mellan oss är att vi vill ha ett jämställt och jämlikt
            samhälle med ett värdigt liv för alla, medan Moderaterna är beredda
            att säga: Detta handlar om bidrag, och de ska vi hålla nere. Om
            du inte kan jobba fullt ut hela tiden ska du inte ha ett värdigt
            liv. Där är den stora skillnaden mellan oss.
          </note>
          <note type="speaker">
            Anf. 46 ANDERS ANDERSSON (KD):
          </note>
          <note>
            Herr talman! Brister i sjukvården får vi rapporter om med jämna
            mellanrum. Det som inte fungerar ska uppmärksammas. Det är bra,
            och det är nödvändigt för ett öppet samhälle. Men vi får inte
            fara vilse och dra fel slutsatser. För att inte göra det kan man
            konstatera att Sverige är ett av världens absolut bästa länder
            och leva och bo i.
          </note>
          <note>
            Det är ett faktum att tillgängligheten till sjukvården har ökat.
            Vi har nu över 20 procent fler vårdcentraler. Regeringen har tillsammans
            med landstingen systematiskt jobbat bort de vårdköer som var ett
            faktum i vardagen för personal och patienter när Alliansen tog
            över regeringsansvaret 2006. Mer pengar än någonsin tidigare går
            nu till vårdområdet.
          </note>
          <note>
            Gömda och papperslösa får rätt till vård. Vi reformerar psykiatrin
            och tillskjuter nya resurser för att klara de utmaningar som ligger
            inom den psykiska ohälsan.
          </note>
          <note>
            När Alliansen fick regeringsansvaret sjösatte vi en tydlig strategi
            för att bekämpa cancer – denna sjukdom som har skapat sådan ångest
            och sådant lidande. Vi vet att cancerstrategin har varit viktig
            i ett utvecklingsarbete. När Alliansen fick regeringsansvaret
            sjösatte vi denna reform samtidigt som vi lyfte fram patientsäkerheten
            och att den måste finnas i fokus på ett helt annat sätt. Vi kan
            se en utveckling under de senaste tio åren.
          </note>
          <note>
            Personliga hälsokonton har utvecklats, en ny patientlag är på
            väg och arbetet med den nationella strategin för kroniska sjukdomar
            har inletts. Jag välkomnar detta och ser det som en oerhört viktig
            del i utveckling, trygghetsskapande och fokus på den enskilda
            patienten och medborgaren.
          </note>
          <note>
            Herr talman! Vi har fler läkare och sjuksköterskor i vårt land
            än någonsin tidigare. Vi har patienter som är allt nöjdare med
            sjukvården. Vi har högre kvalitet på vården än någonsin. Allt
            detta finns det siffror på i jämförelser i vårt land och internationellt.
            Det är kalla fakta.
          </note>
          <note>
            Herr talman! Vi ledamöter väljer ofta att följa våra manus i
            en riksdagsdebatt. Det är bra för klockan och tidtagningen. Men
            låt mig här och nu säga att ett av de ämnen denna debatt har satt
            fokus på är i vilken mån resurser har tillförts sjukvården under
            de gånga sju åren med alliansregeringen och hur vi ser på framtiden.
          </note>
          <note>
            I den delen är det ingen tvekan om att från 2006 fram till 2012,
            under sex års tid, har hälso- och sjukvården tillförts 28,2 miljarder
            i fasta priser – vi talar om fasta priser. Om vi skulle tala om
            löpande priser är det över 50 miljarder, men nu talar jag om fasta
            priser.
          </note>
          <note>
            Det är ingen tvekan om att detta är en fantastisk utveckling:
            13,4 procents ökning – 28 miljarder – mitt under pågående ekonomisk
            kris i de flesta andra länder. Jag behöver inte nämna Grekland,
            Spanien eller Italien, utan vi vet att Europa har haft mycket
            svåra år sedan 2008. Under den här tiden har alliansregeringen
            med socialminister Göran Hägglund och barn- och äldreminister
            Maria Larsson varit med om att se till att vårdsektorn har utvecklats,
            och hälso- och sjukvården har tillförts 28 miljarder.
          </note>
          <note>
            Jag tänker på detta och på att Lena Hallengren upprepar det som
            Stefan Löfven sagt i ett antal program hur många gånger som helst:
            2 miljarder, 2 miljarder, 2 miljarder, 2 miljarder. Det är vad
            Socialdemokraterna ska tillföra vårdsektorn. Det är det som ska
            rädda sjukvården. Då tittar jag bakåt. Sedan 2006, under sexårsperioden
            fram till 2012, har alliansregeringen tillfört 4,7 miljarder varje
            år. Det är verkliga resurstillskott. Det är 4,7 miljarder, inte
            tillfälligt nästa år, utan varje år.
          </note>
          <note>
            Jag vill säga att grunden för mig som kristdemokrat när jag ser
            framåt är en politik som möjliggör ekonomiska satsningar och som
            har en målmedvetenhet. 2 miljarder, bästa Lena Hallengren och
            övriga socialdemokrater, är inte någon dundermedicin. Tvärtom
            är det bara hälften av den resursnivå i fasta priser som alliansregeringen
            har åstadkommit.
          </note>
          <note>
            Det brukar vara så att det är på frukten man känner trädet. I
            det här avseendet har alliansregeringen levererat och visat att
            social omsorg och sjukvård är en hjärtefråga. Det är därför som
            jag vågar säga: Framtiden är tryggast med att alliansregeringen
            får fortsätta att styra i hälso- och sjukvården.
          </note>
          <note>
            Herr talman! Vi lever i en fantastisk tid där vi kan bota och
            lindra alltmer. Nya behandlingsmetoder och läkemedel öppnar ständigt
            nya möjligheter. Som en följd av denna positiva utveckling uppstår
            nya utmaningar som vi måste lösa och ta oss an. En av utmaningarna
            är att när vi mäter sjukvården, vilket Alliansen nu gör, till
            skillnad från hur det var i gången tid, kan vi se att det faktiskt
            finns ett antal omotiverade skillnader i vården. En sådan omotiverad
            skillnad handlar om att sjukvård kan vara på olika villkor beroende
            på var man bor. Det får inte vara skillnad om man bor i Ystad
            eller Haparanda, Kalmar eller Göteborg. Oavsett ålder, etnisk
            bakgrund och socioekonomisk tillhörighet, oavsett allt detta har
            vi rätt till hälso- och sjukvård på lika villkor. Det är utgångspunkten
            för Alliansens arbete.
          </note>
          <note>
            Herr talman! En utmaning som vi på allvar måste ta oss an handlar
            om att möjliggöra för vårdens personal att ägna sig åt det man
            är utbildad för att göra. Arbetstiden måste få användas för patientmöten.
            Jag välkomnar därför att vår socialminister under hösten har utsett
            en samordnare för att analysera och bekämpa onödiga uppgifter
            som tynger många av vårdens medarbetare. Vi måste snabbare dra
            nytta av fördelarna med ny teknik, nya behandlingsmetoder och
            läkemedel. Vi måste se till att personalen får använda den kompetens
            den har oavsett vilken grupp i sjukvården som det rör sig om.
            Väntetiderna måste ytterligare förkortas så att patienterna får
            den vård som de har rätt till. Vården av de mest sjuka äldre måste
            fortsatt vara ett fokusområde. Detta får vi aldrig överge.
          </note>
          <note>
            Herr talman! Jag konstaterar att min talartid är slut och vill
            avrunda med att säga att hur vi organiserar hälso- och sjukvården
            i framtiden är oerhört betydelsefullt. Jag välkomnar den diskussion
            som socialministern i sin roll som Kristdemokraternas partiledare
            har öppnat för och som handlar om hur vi bäst möter morgondagens
            krav inom hälso- och sjukvården och alltid har patienten i centrum.
            Vi har kommit långt, men jag tror att vi behöver sätta fokus på
            vad vi kan behöva förändra för att tillgodose och säkerställa
            en likvärdig hälso- och sjukvård över hela landet.
          </note>
          <note>
            Jag hoppas att Göran Hägglund ska bli framgångsrik i strävan
            att tillsätta en utredning som skapar en mer ändamålsenlig styrning
            och organisation av hälso- och sjukvården. Vi måste ha ett övergripande
            patientfokus, och vi måste också vara beredda att ompröva för
            att få en sjukvård som är likvärdig för alla oavsett om man bor
            i Ystad, Haparanda, Kalmar, Göteborg eller i någon annan del av
            landet.
          </note>
          <note>
            Herr talman! Hälso- och sjukvård, äldreomsorg, funktionshinderspolitik,
            folkhälsoarbete och socialtjänstfrågor är grundpelare i vårt samhälle.
            Därför kommer vi kristdemokrater att vara engagerade för att säkerställa
            och också utveckla välfärden. Vi tror att vi tillsammans kan göra
            skillnad. Därför kommer vi att lägga stor energi på att vara med
            och utveckla och säkerställa att det vi har påbörjat kan fortsätta
            efter 2014.
          </note>
          <note>
            Herr talman! Allra sist vill jag i likhet med mina kolleger yrka
            bifall till förslaget i betänkande SoU1 frånsett beslutspunkterna
            2 och 4, där vi avstår från att yrka bifall till några reservationer.
            För tids vinnande har vi enbart detta yrkande.
          </note>
          <note type="speaker">
            Anf. 47 LENA HALLENGREN (S) replik:
          </note>
          <note>
            Herr talman! Anders Andersson trodde nog att han skulle slippa
            repliker nu när ministern är på plats, men så blev det inte.
          </note>
          <note>
            Du är ju egentligen den meste SKL-företrädaren på den borgerliga
            sidan, i alla fall i mina ögon. Som före detta SKL-företrädare
            tycker jag att det är intressant att spåna vidare lite grann om
            det som du själv tog upp i talarstolen om de ökade statsbidragen
            och satsningarna som har gjorts.
          </note>
          <note>
            Jag vill bara slå fast, om det är någon som har missförstått
            mig, att ja, kommuner och landsting har mer pengar. Men är pengarna
            värda mer? Kan man köpa mer för dem? Räcker de till mer personal,
            teknik och medicinsk utrustning? Det är ju det som frågan handlar
            om, och jag hoppas att vi är överens om det.
          </note>
          <note>
            13,4 procent på sju år, tror jag att du sade, Anders. Åren 2002–2006
            var ökningen 23 procent. Under samma tid var du landstingsstyrelsens
            ordförande i Kalmar. Jag tänker att du måste har upplevt att du
            fick fantastiskt mycket pengar då, eftersom det var nya pengar
            hela tiden. Är det verkligen på fullt allvar, Anders Andersson,
            som du menar att det är nya pengar det handlar om när man räknar
            upp pengar utifrån att befolkningen ökar, utifrån att man har
            en äldre befolkning, eller yngre, vilket det nu handlar om, utifrån
            löner, kostnader och inflation? Alla former av löneökningar ska
            alltså ske inom ramen för rationalisering och effektivisering,
            om jag förstår dig rätt.
          </note>
          <note type="speaker">
            Anf. 48 ANDERS ANDERSSON (KD) replik:
          </note>
          <note>
            Herr talman! Jag får tacka Lena för epitetet den meste SKL-företrädaren.
            Jag har varit landstingsråd under många år, och jag har varit
            kommunpolitiker under många år. Jag har följt sjukvårdsfrågor
            och äldreomsorgsfrågor och vet att det avgörande mötet är det
            mellan patienten, omsorgstagaren, och den som ger omsorgen. Det
            kan vara personal inom äldreomsorgen, en sjuksköterska, undersköterska,
            läkare, sjukgymnast eller kurator som ger insatsen. Det mötet
            är det avgörande. På det här området har vi varit med om att tillföra
            resurser ihop med kommuner och landsting som innebär att den skräckbild
            som du försöker måla upp inte finns. När jag besöker enskilda
            vårdcentraler, sjukhus eller äldreboenden konstaterar man: Vi
            har fått hjälp med att på ett bättre sätt ge lindring i livets
            slutskede.
          </note>
          <note>
            Vi fick en rapport där min hemkommun Högsby hade visat sig vara
            framgångsrik i den palliativa vården. Hade det varit möjligt utan
            dessa överenskommelser? I det avseendet har socialministern och
            barn- och äldreministern varit angelägna om att använda överenskommelserna
            med kommuner och landsting för att utveckla vården med ett ständigt
            patientfokus.
          </note>
          <note>
            Jag tror inte att det är många fler än möjligen du och några
            vänsterkompisar som vill rulla tillbaka bandet och därför säger:
            Vi vill ha det som det var för tio år sedan. De flesta välkomnar
            den utveckling vi har haft där resurserna har möjliggjort användningen
            av ny teknik. Vi har fått hjälp i utbildning som innebär att vi
            på ett bättre sätt kan ge stöd, hjälp och lindring att också bota,
            behandla och operera människor som behöver insatser. Den utvecklingen
            är jag stolt över. Jag vill fortsätta detta arbete. Det är därför
            som jag hoppas på en alliansregering 2014.
          </note>
          <note type="speaker">
            Anf. 49 LENA HALLENGREN (S) replik:
          </note>
          <note>
            Herr talman! Om Anders Andersson tyckte sig höra några skräckbeskrivningar
            får han väl läsa igenom mitt anförande senare. Det var definitivt
            inte det jag förmedlade. Ingen vill väl rulla tillbaka bandet
            tio år.
          </note>
          <note>
            Frågan är om de 2 miljarder som Anders Andersson raljerade lite
            grann över i talarstolen spelar någon roll för sjukvården eller
            inte. Eftersom 70 miljoner kan revolutionerna hela vården för
            kroniskt sjuka borde 2 miljarder kunna revolutionera rätt mycket.
            Sedan är det naturligtvis inte det enda, men det är vad vi avsätter
            i den här budgeten.
          </note>
          <note>
            Om det nu handlar om nya resurser vill jag än en gång säga att
            2006 var 132 personer per 1 000 invånare anställda. År 2012 var
            det 126. Det är en minskning av antalet anställda per 1 000 invånare.
            Det om något är ett mått på att det är färre anställda; man har
            råd att anställa färre per 1 000 invånare.
          </note>
          <note>
            Bekymrar det inte alls, eller räcker alla överenskommelser med
            SKL?
          </note>
          <note type="speaker">
            Anf. 50 ANDERS ANDERSSON (KD) replik:
          </note>
          <note>
            Herr talman! Min ambition är självklart att fortsätta göra satsningar.
            Varje krona gör skillnad. Men avgörande för att sjukvården ska
            kunna utvecklas är att antalet skattekronor ute i landsting och
            kommuner växer. För att skattekronorna ska öka i Kalmar läns landsting,
            i Kalmar kommun och i Hultsfreds kommun, där vi finns, är det
            viktigt att det finns sysselsättning, att arbetslösheten minskar
            genom att fler kommer i jobb. Det är den avgörande delen för den
            stora finansieringen.
          </note>
          <note>
            Utöver det kan staten och regeringen i nuläget tillskjuta resurser.
            Det har vi gjort när det gäller de mest sjuka äldre. Under den
            här mandatperioden har 4 miljarder tillförts i en satsning ihop
            med kommuner och landsting. Avgörande för att vi ska kunna ta
            ansvar är dock att vi ser till att det finns en skattekraft som
            innebär nya skatteintäkter i våra kommuner och landsting. Regeringen
            ska vara med och bidra till detta, och det har vi gjort.
          </note>
          <note>
            Därför ville jag tydliggöra jämförelsen mellan att regeringen
            som nu har suttit och som går in i valet 2014 har ett bokslut
            som redovisar att vi, mitt i ekonomisk kris, har vågat ta ansvar
            för att vårdsektorn inte ska falla undan. Tvärtom har resurstillskottet
            ökat med 13,4 procent i fasta priser, när inflationen är borträknad.
            Detta resurstillskott gör att välfärden har förutsättningar för
            att utvecklas. Därför kan vi klara av fler personer som drabbas
            av cancer eller personer som i dag behöver hjärt-kärlsjukvårdens
            insatser. Parallellt med förebyggande insatser måste vi ha resurser
            för att klara de aktuella behoven som finns inom hälso- och sjukvården.
          </note>
          <note type="speaker">
            Anf. 51 EVA OLOFSSON (V) replik:
          </note>
          <note>
            Herr talman! Var har dina partikamrater gjort av de pengarna
            i Region Skåne, Anders Andersson? Har de inte fått några?
          </note>
          <note>
            Jag gjorde ett ganska intressant besök i veckan. Vi var och tittade
            på det som kommer att bli Sophiahemmets sjukhus nya BB i Stockholm,
            med kapacitet för 4 000 födslar. Det behövs verkligen.
          </note>
          <note>
            Det kommer att bli ett bra BB, och det är kompetent personal
            som kommer att jobba där. De hade velat jobba enligt ett helhetskoncept
            med kontinuitet från MVC till BB och BVC. Det går inte, säger
            de, eftersom man då har olika vårdval. MVC har ett eget vårdval,
            och där man föder barnen har man ett vårdval. Konceptet gick alltså
            inte eftersom jag inte kan välja ett sådant koncept i Stockholm.
          </note>
          <note>
            Nu verkar det också uppstå viss oro i Stockholm för hur det ska
            gå med barnmorskorna. Vi vet att de har en tuff arbetssituation
            och är missnöjda och nu har ett barnmorskeuppror. Här i Stockholm
            konkurrerar man om arbetskraften, och det verkar inte finnas någon
            samlad planering för hur man ska klara det framöver när detta
            nya BB och den nya neonatalvården öppnar och kommer att vara en
            attraktiv arbetsplats; det är attraktivt när man startar något
            nytt.
          </note>
          <note>
            Det andra problemet som nämndes var att man i Stockholm får välja
            vilket BB man vill komma till. Det har man alltid fått göra, långt
            före vårdvalen. Men det finns inget tak. Många väljer ett visst
            BB, men när man kommer dit och har värkar får man reda på att
            man inte får plats där utan får åka någon annanstans. När man
            står precis i en förlossning är det oerhört jobbigt att inte få
            komma till det ställe man har varit och tittat på.
          </note>
          <note>
            Är vårdvalet verkligen lösningen för att få en bra förlossningsvård
            här i Stockholm?
          </note>
          <note type="speaker">
            Anf. 52 ANDERS ANDERSSON (KD) replik:
          </note>
          <note>
            Herr talman! Jag vill säga direkt till Eva Olofsson att när det
            gäller förlossningsvården och BB är det inte är acceptabelt att
            unga kvinnor tillsammans med sina män har upplevt en osäkerhet
            om ifall man har någon plats. Av den anledningen skrev Caroline
            Szyber, riksdagsledamot från Stockholm, tillsammans med Ella Bohlin,
            vårt kommande landstingsråd i Stockholm, en debattartikel och
            markerade att vi i vårt parti är beredda att säga att sjukvården
            måste vara organiserad för att var välkomnande. Det gäller särskilt
            i början och i slutet; när det gäller barnfödslar och när människor
            har sina sista timmar eller sista år ska de känna att det finns
            en kapacitet och en skyldighet att ta ansvar.
          </note>
          <note>
            I det avseendet är jag beredd att säga att förlossningsvården
            måste organiseras. Men jag vill inte vara förmyndare över Stockholmspolitikerna
            och säga på vilket sätt och vilka lösningar man ska välja. Att
            barnmorskor har reagerat på bristande antal platser och på att
            man inte alltid har kunnat ge tillräckligt stöd och hjälp är uppenbart,
            och deras reaktion är välkommen.
          </note>
          <note>
            Jag inledde mitt anförande med att vi inte ska förneka att det
            finns brister. De ska synliggöras. Det är en del av det öppna
            samhället.
          </note>
          <note>
            Jag kan dock lova Eva Olofsson att när det gäller trygghet för
            unga kvinnor och män som väntar sitt första, andra, tredje eller
            fjärde barn är vi beredda att organisera sjukvården på det sättet
            att man har valfriheten kvar – till skillnad från vad ni talar
            om. Valfriheten ska vara kvar, men man ska också ha en organisation
            som leder till att man kan föda tryggt i Stockholm.
          </note>
          <note type="speaker">
            Anf. 53 EVA OLOFSSON (V) replik:
          </note>
          <note>
            Herr talman! Frågan är om man har hela valfriheten kvar när upplägget
            leder till att man inte kan välja det helhetskoncept som man nog
            är intresserade av att utveckla på många håll. Det påminner mig
            om familjecentralerna där socialtjänst, MVC och BVC samarbetade
            – vilket ses som väldigt positivt när det gäller förebyggande
            arbete för barn – som försvann ihop med vårdvalet i Stockholm.
            Man skulle göra olika vårdval här, och då fungerade inte den samordningen.
          </note>
          <note>
            Jag tror att det kommer att bli ett bra BB, men om man hade planerat
            utifrån hela Stockholms situation kunde man ha lagt upp det på
            ett bättre sätt. Var är det bäst att ha detta BB? Hur kan vi få
            helhetskonceptet som man kanske vill prova? Hur kan vi försöka
            ordna det så bra som möjligt och inte rekrytera från varandra
            och konkurrera om personalen, vilket drabbar de kvinnor och föräldrar
            som ska ha barn? Det gör man inte nu, och det pekar på att det
            vi bygger upp är en fragmentisering av vården.
          </note>
          <note>
            Jag skulle gärna vilja fråga dig, Anders Andersson: När man nu
            rullar ut specialistsjukvården från sjukhusen i Stockholm har
            Alliansen i Stockholm sagt i budgeten att det i sina absoluta
            huvuddrag ska vara privata utförare. Därmed omöjliggör man för
            den offentligt utförda vården att ens kunna konkurrera på lika
            villkor och bygga upp vårdkedjor. Är det ett rimligt sätt att
            sköta hälso- och sjukvården? Ska vi inte ens ha med de offentliga
            utförarna som en del av hälso- och sjukvården utan lämna över
            allt till vinstsyftande företag?
          </note>
          <note type="speaker">
            Anf. 54 ANDERS ANDERSSON (KD) replik:
          </note>
          <note>
            Herr talman! Eva och jag, från Göteborg och Hultsfred, står i
            Stockholm och diskuterar Stockholms landstings stora ärenden.
            Jag tycker att det finns motiv för det ibland eftersom politiken
            hänger ihop på olika nivåer.
          </note>
          <note>
            Jag välkomnar ett citat som jag gärna upprepar: Jag tror att
            det kommer att bli ett bra BB. Sedan hade du några men. Du var
            dock med så långt, Eva, att du erkänner att det som nu planeras
            i Stockholm, av Alliansen, kanske ändå är ganska bra för unga
            kvinnor och män som väntar barn i Stockholm. Det är just detta
            som har varit Alliansens utgångspunkt. Vi har lyckats med att
            på punkt efter punkt reformera och utveckla sjukvården så att
            den får ett ökat patientfokus, för – som i det här fallet – både
            barn och föräldrar.
          </note>
          <note>
            Jag vill dock inte ta ifrån barnmorskor och annan vårdpersonal
            möjligheten att välja var man vill arbeta och vara anställd. I
            ditt resonemang är det ingen tvekan om att det bakom hörnet lurar
            någon form av instängningsmodell där man, av dig eller andra beslutande
            politiker, ska bli beordrad var man ska jobba.
          </note>
          <note>
            Jag tror att vi ska ha tilltro till professionens professionalitet,
            såväl till deras kompetens att ge vård – i det här fallet förlossningsvård
            – som till deras förmåga att välja arbetsgivare som de ser ger
            dem utvecklingskraft och möjlighet att använda kunskap, erfarenheter
            och empati i det viktiga omsorgsarbete som hela hälso- och sjukvården
            handlar om.
          </note>
          <note>
            Inte minst när det gäller BB och förlossning är min ambition
            att behålla både valfriheten för patienter och valfriheten för
            personalen.
          </note>
          <note type="speaker">
            Anf. 55 AGNETA LUTTROPP (MP) replik:
          </note>
          <note>
            Herr talman! Valfriheten när det gäller BB borde också få gälla
            var man vill föda sitt barn. På BB i Västerås har det under senare
            tid kommit in ett antal blivande mödrar som bor i Stockholm, och
            det var kanske inte deras förstaval. Det är inte alltid valfriheten
            fungerar.
          </note>
          <note>
            Jag är inne lite grann på samma linje som Lena Hallengren. Det
            talas om minskad arbetslöshet och så vidare. Men nu har vi inte
            en minskad arbetslöshet, snarare tvärtom. Det är fler som är i
            arbete, säger ni, men det finns många siffror, inte minst i det
            län som jag kommer från, som visar att arbetslösheten ökar, till
            exempel bland ungdomar.
          </note>
          <note>
            Min fråga är: Tills vi har en arbetslöshetsnivå som ger mer skattepengar
            – där är vi inte i dag – vad ska göras under tiden för att förbättra
            vården? Du säger själv att det behövs mer resurser, och dem ska
            vi få genom att få fler i arbete. Men vad gör vi under tiden?
            Vi kan inte låta vården stå stilla så att inget händer, när vi
            är väl medvetna om att det behövs mer resurser.
          </note>
          <note type="speaker">
            Anf. 56 ANDERS ANDERSSON (KD) replik:
          </note>
          <note>
            Herr talman! När det gäller BB och förlossning i Stockholm är
            det på det sättet att vi står för valfrihet. Vi ser också att
            det behövs en utbyggnad, och det har Kristdemokraternas politiska
            företrädare i Stockholms läns landsting markerat. Vi ser ett utvecklingsarbete.
            Man ska kunna välja, inte känna sig tvingad. Varken personal eller
            patienter ska behöva uppleva detta. Det är en utmaning i ett växande
            Stockholm. Men vi är övertygade om att Alliansen också i Stockholm
            klarar det på bästa sätt i jämförelse med de alternativ som finns.
          </note>
          <note>
            När det gäller resurserna till välfärden är väl detta debattinlägg,
            Agneta, ett typexempel på hur saker snurrar i luften. Du inleder
            med att säga att arbetslösheten inte har sjunkit utan ökar och
            att det är färre som kommer i jobb. Men som vi hörde här på förmiddagen
            har det skett en minskning från 7,9 till 7,5 procent, tror jag
            det är. Det är den notering som nu finns. Det är alltså fler som
            kommer i jobb och färre som är beroende av att leva i utanförskap
            med olika stöd. Mer resurser kan läggas på vården genom att människor
            kommer i arbete. Det finns skatter till landsting och kommun i
            Västerås precis som i Kalmar och Hultsfred.
          </note>
          <note>
            Det är detta som är grunden. Det är därför alliansregeringen
            har varit framgångsrik. Under ekonomiskt svåra år i Europa har
            sjukvården och äldreomsorgen tillförts nya resurser tack vare
            kombinationen av människor i arbete och en ständig profil att
            lyfta fram de mest sjuka äldre. Jag kan nämna psykiatrisatsningen
            och patientsäkerhetssatsningen. Vi är beredda att tillskjuta nya
            miljarder från staten, men grunden finns i att människor har jobb
            och är med och finansierar den grundläggande hälso- och sjukvården,
            som innebär att patienter känner trygghet och upplever kvalitet.
          </note>
          <note type="speaker">
            Anf. 57 AGNETA LUTTROPP (MP) replik:
          </note>
          <note>
            Herr talman! Då återgår jag nog till det egna länet, Västmanland,
            och flera andra län och därmed landsting som är i samma situation,
            nämligen att arbetslösheten inte sjunker. Följden blir naturligtvis
            att landstingen har mindre pengar, att resurserna till sjukvården
            minskar och att det blir mindre personal inom en redan trång sjukvård.
            Anders Andersson nämnde i sin inledning att det inte ser likadant
            ut över hela landet, och det kan jag skriva under på. Jag kan
            också skriva under på den andra utmaning som Anders Andersson
            nämnde, nämligen den med administrationen, som jag även tog upp
            i mitt huvudanförande.
          </note>
          <note>
            Jag vill så här i slutet av debatten ta upp någonting som vi
            inte har pratat om alls i dag men som oroar Miljöpartiet. Det
            gäller glesbygden och möjligheten till utbildad personal inom
            hela sjukvården. Där kan man verkligen prata om en utmaning. Vi
            hörde nyss att man importerar runt 1 600 läkare. Samtidigt som
            vi gör det tycker ändå Moderaterna att vi inte behöver fler utbildningsplatser.
            Men min oro gäller alltså glesbygden. Hur ser ni på detta?
          </note>
          <note type="speaker">
            Anf. 58 ANDERS ANDERSSON (KD) replik:
          </note>
          <note>
            Herr talman! När det gäller ojämlikhet över landet har vi ett
            utjämningssystem, Agneta Luttropp. Vi har nyligen fattat beslut
            om reformering av detta. Det är jättekomplicerat; det vet alla
            som varit i närheten av det. Men vi är glada över att vi har detta
            mellan kommuner och landsting för att på det sättet få en gemensam
            likvärdig utveckling av hälso- och sjukvården i hela landet.
          </note>
          <note>
            Än en gång vill jag säga att arbetslösheten just nu sjunker.
            Fler får jobb. Därmed blir det fler skattekronor som kommer in
            för att svara för sjukvård, äldreomsorg, funktionshinderspolitik
            och socialtjänstinsatser. Det är glädjande, och detta måste vara
            huvudinriktningen.
          </note>
          <note>
            Du tar också upp administrationen. Jag hade i mitt skrivna anförande
            tänkt ha en extra hyllning till Göran Hägglund. Han har nu engagerat
            Göran Stiernstedt, som tidigare jobbat på SKL och har 20-årig
            erfarenhet av hälso- och sjukvården, och lyft in honom i regeringsarbetet
            med uppdraget att tillsammans med landstingen se till att undanröja
            flaskhalsar. Det kan ha att göra med den ibland bristande organisationen
            och den utbildning som kan behövas. Vi ska se till att administrationen
            inte äter upp den tid som behövs. Fler patienter ska känna att
            de tilldelas den tid som de önskar, och läkare och sjukvårdspersonal
            i övrigt ska känna att de har tid med patienterna. Vi fick ett
            exempel i en tidning förra veckan, där någon skrev att vårdens
            it-system äter upp läkarnas arbetstid. Det är inte så att regeringen
            har väntat in rapporterna. Redan nu är Göran Stiernstedt som samordnare
            på plats för att se till att personalen får möjlighet att ge den
            vård som behövs.
          </note>
          <note>
            När det gäller glesbygden kan jag säga att jag själv bor i ett
            litet samhälle med 600–700 invånare i en liten kommun i Småland.
            Jag vet vad glesbygd innebär. Jag inser också att det är viktigt
            att vi har sjukvård i hela landet, att hälsocentraler kan organiseras
            och att personal kan rekryteras.
          </note>
          <note type="speaker">
            Anf. 59 Statsrådet MARIA LARSSON (KD):
          </note>
          <note>
            Herr talman! Vi i regeringen har i höst lagt fram vår åttonde
            statsbudget. Jag är väldigt glad över den ekonomiska stabilitet
            och den tydliga reformagenda som har kännetecknat våra budgetar
            och som kännetecknar Sverige i dag.
          </note>
          <note>
            Den ekonomiska politiken har syftat till att både stödja sysselsättningsutvecklingen
            och förstärka den gemensamma välfärden. Trots den finansiella
            kris som drabbat en stor del av världen har Sverige genom detta
            haft en stark ekonomisk politik och därmed kunnat skapa utrymme
            för att både sänka inkomstskatter och ge människor en förbättrad
            välfärd. Oppositionen vill göra gällande att dessa två inriktningar
            är varandras motsatser. Det är tvärtom. De har varit varandras
            förutsättningar. Bara på omsorgens område har satsningarna ökat
            med 22 miljarder i fasta priser. Det är en ökning med 11,8 procent.
            Inflationen är borträknad. Det handlar om satsningar och prioriteringar.
          </note>
          <note>
            Eftersom tiden i talarstolen är begränsad kommer jag i mitt anförande
            att uppehålla mig framför allt vid äldre och barn.
          </note>
          <note>
            I torsdags beslutade regeringen att skicka en skrivelse till
            riksdagen där jag redogör för den äldreomsorgspolitik som har
            funnits bakåt i tiden men också hur inriktningen för framtiden
            ser ut. Kanske har ni redan fått den i er hand.
          </note>
          <note>
            Välbefinnande, självbestämmande och kvalitet är ledorden för
            det stora förändringsarbete vi genomfört, däribland
          </note>
          <note>
            Det är några exempel på vad vi har gjort under de senaste åren
            med fantastiska resultat. En kvinna från Tierp kom fram till mig
            för ett tag sedan och sade: Jag har jobbat i äldreomsorgen sedan
            70-talet. Det har aldrig hänt så mycket positivt som de senaste
            åren.
          </note>
          <note>
            Flera stora internationella undersökningar och jämförelser bekräftar
            att Sverige ligger i topp när det gäller äldreomsorg. Förra veckan
            berättade OECD att Sverige är ett modelland för hur äldreomsorg
            kan göras.
          </note>
          <note>
            De pekar också på att vi har genomfört rätt reformer. Det är
            exempelvis med LOV, som skapar en kvalitets- och effektivitetsutveckling,
            och med införande av öppna jämförelser och brukarundersökningar
            som mäter kvaliteten.
          </note>
          <note>
            OECD pekar också på att vi är det land som har högst antal vårdanställda
            per 1 000 personer över 65 år och satsar näst mest resurser efter
            Nederländerna på äldreomsorg sett som procentandel av bni.
          </note>
          <note>
            Jag tror att jag måste säga det en gång till med tanke på de
            svartmålningar och skräckscenarier som målats upp här i talarstolen.
            OECD säger att vi är det land som har högst antal vårdanställda
            per 1 000 personer över 65 år. Vi är det land som satsar näst
            mest efter Nederländerna i procent av bni på äldreomsorg.
          </note>
          <note>
            OECD har en rad förslag på förbättringsområden. Så är det. Vi
            är inte på något sätt färdiga, utan vi vill fortsätta. Global
            Age Watch jämför 90 länders äldreomsorg och placerar Sverige som
            etta i en sammanvägd bedömning. Statistik från olika FN-organ
            ligger till grund för detta.
          </note>
          <note>
            EU har i sin jämförelse av 27 medlemsländer utsett oss till bästa
            land att åldras i.
          </note>
          <note>
            Dessa goda resultat av internationella utpekare och internationella
            organisationer bestyrks också av den nationella brukarundersökningen
            där vi frågar de äldre själva och deras anhöriga vad de tycker
            om äldreomsorgen.
          </note>
          <note>
            I år är det första gången som det är en totalundersökning. Ca
            140 000 äldre och deras anhöriga har svarat. Vi fick undersökningen
            för bara ett par veckor sedan. Att så många har svarat ger oss
            också möjlighet att bryta ned resultat på enhetsnivå förutsatt
            att det är minst 30 personer på en enhet som svarar.
          </note>
          <note>
            Det är därmed ett spännande material för kommunpolitiker och
            för professionen för att fortsätta kvalitetssamtalet. Inte minst
            är det en bra vägledning för de äldre som just ska till att välja
            utförare av hemtjänst eller boende.
          </note>
          <note>
            Vi kan konstatera att nöjdheten också i år ökar. Det är 89 procent
            som är nöjda eller mycket nöjda med sin hemtjänst, och det är
            fler som anger att de är mycket nöjda. Det är 83 procent som är
            nöjda eller mycket nöjda med sitt boende. Det är en ökning med
            3 procentenheter gentemot föregående år. Tryggheten ökar också.
          </note>
          <note>
            Dessa resultat går på tvärs mot den mediebild som ofta lyfter
            fram enskilda exempel där kvalitetsbrister uppstått. De ska självklart
            uppmärksammas. Det är viktigt. Men det är också viktigt att ge
            den helhet som är än mer sann, nämligen att det finns väldigt
            mycket bra äldreomsorg i vårt land.
          </note>
          <note>
            Det är äldreomsorgens chefer och personalen som gör arbetet som
            gör skillnaden när resultaten förbättras. Som äldreminister tycker
            jag att det är väldigt glädjande. Men arbetet är inte slutfört.
            De 11 procent som ännu inte är nöjda är utmaningen för vårt fortsatta
            arbete med att förstärka kvalitet och välbefinnande.
          </note>
          <note>
            Särskilt gäller det de äldre personer som har flera sjukdomar
            och som utgör vårdens storkonsumenter. De har rätt att förvänta
            sig att deras vård och omsorg samordnas och fungerar bättre.
          </note>
          <note>
            De flesta barn som växer upp i vårt land har det bra och mår
            bra. Föräldrar älskar sina barn och vill dem väl. Men ibland brister
            förmågan hos de vuxna och barnen blir beroende av att andra vuxna
            stöder dem.
          </note>
          <note>
            Inom den sociala barn- och ungdomsvården har min agenda varit
            tydlig och klar från allra första början. Det förebyggande arbetet
            måste bli bättre, och vi har byggt ut inte minst genom föräldrastöd.
          </note>
          <note>
            De mest utsatta barnen måste få ett skydd. Vi har utökat det
            skyddet. Vi har förstärkt lagstiftningen i flera omgångar för
            att inte minst barn ska få göra sin röst hörd, få ta del av information
            och få vara delaktiga i beslut som rör dem själva och att det
            finns en tillsyn och uppföljning så att man kan identifiera brister.
          </note>
          <note>
            Kunskapen om dessa barn har ökat genom öppna jämförelser som
            fortfarande är under utveckling och genom införandet av verktyget
            Max 18 som Barnombudsmannen handhar. Vi fortsätter utvecklingen
            av att förse socialtjänsten med evidensbaserade metoder. De regionala
            utvecklingsledarna är väldigt betydelsefulla för att ge stöd åt
            både politiker och socialarbetare ute i kommunerna.
          </note>
          <note>
            Att det finns barn som lever i Sverige i långvarig social och
            ekonomisk utsatthet är bekymmersamt. Enligt den undersökning som
            Rädda Barnen presenterade förra veckan minskar barnfattigdomen
            i de flesta av landets kommuner. Det är förstås mycket glädjande.
            Det är mycket i vårt land som går åt rätt håll.
          </note>
          <note>
            För de barn som berörs är förändringsarbetet synnerligen nödvändigt.
            Man behöver arbeta med frågorna på både kort och lång sikt. Regeringen
            tar de frågorna på stort allvar.
          </note>
          <note>
            Det handlar om att göra många olika saker och inte minst om att
            se till att antalet jobb växer till och att nyanlända snabbt kan
            komma in på arbetsmarknaden. Att få ett eget arbete är bästa möjligheten
            att kunna bryta utanförskapet.
          </note>
          <note>
            Det handlar också i det kortare perspektivet om den ekonomiska
            familjepolitiken som är till stöd för dem som befinner sig i en
            ekonomiskt utsatt situation.
          </note>
          <note>
            Flera av de åtgärder som regeringen har satt in syns ännu inte
            i statistiken och inte heller i Rädda Barnens statistik eftersom
            de har genomförts efter 2011. Förhoppningsvis kommer statistiken
            att ytterligare förbättras.
          </note>
          <note>
            Vi har höjt bostadsbidraget. Vi har sett till att föräldrapenningen
            för dem som har grundnivå eller dem med låg eller ingen inkomst
            höjs. Vi ha också aviserat inför kommande år ytterligare höjning
            av bostadsbidraget. Vi vet att det är en åtgärd som har hög träffsäkerhet
            när det gäller barnfamiljer med risk för ekonomisk utsatthet.
          </note>
          <note>
            Barn kan uppleva bristande ekonomi som stigmatiserande. De kan
            inte delta i fritidsaktiviteter på samma sätt som andra barn.
            Statistiken visar också att de barnen i lägre utsträckning finns
            i organiserad fritidsaktivitet.
          </note>
          <note>
            Flera barnrättsorganisationer har på olika sätt beskrivit hur
            barnen upplever det. Jag har också gett Barnombudsmannan i uppdrag
            att särskilt lyssna till de barnen i detta avseende.
          </note>
          <note>
            De barnen har lika stor talang för fotboll eller simhopp, och
            de har lika stort intresse för scouting eller gitarrspel som andra
            barn. Därför har regeringen föreslagit en så kallad fritidspeng
            för barn vars föräldrar mottar ekonomiskt bistånd under en tid
            av minst sex månader.
          </note>
          <note>
            De barnen och ungdomarna ska självklart ges möjlighet till en
            aktiv och utvecklande fritid och att utveckla sin talang och sina
            intressen. Det är med förvåning jag har sett att både Socialdemokraterna
            och Vänsterpartiet avstyrker förslaget.
          </note>
          <note>
            I en barnrättsskrivelse som jag avser att lämna till riksdagen
            i februari nästa år kommer regeringen bland annat att lyfta fram
            frågan om barn i ekonomisk utsatthet. Precis som Rädda Barnen
            har regeringen nämligen identifierat att det finns kommuner som
            arbetar på ett strukturerat sätt med barn i ekonomisk utsatthet
            medan det i andra kommuner finns betydligt mer att göra. I skrivelsen
            avser vi därför att föreslå åtgärder för att stödja kommunerna
            i deras arbete med frågan.
          </note>
          <note>
            Herr talman! Vi kan konstatera att när utländska bedömare tittar
            på Sverige konstaterar de att Sverige är världens bästa land att
            åldras i. Min målsättning är att Sverige också ska vara världens
            bästa land att växa upp i.
          </note>
          <note>
            (Applåder)
          </note>
          <note type="speaker">
            Anf. 60 LENA HALLENGREN (S) replik:
          </note>
          <note>
            Herr talman! Jag vill allra först korrigera statsrådet om hon
            möjligen har missförstått. Vi avvisar förslaget när det gäller
            fritidspeng, för vi höjer i stället försörjningsstödsnormen till
            barnfamiljer med motsvarande belopp. Dessutom lägger vi in 41
            miljoner till äldreomsorgen. Vi ser inte riktigt varför resurserna
            till äldreomsorgen ska minskas med motsvarande summa. Att ställa
            de grupperna mot varandra låter inte riktigt logiskt.
          </note>
          <note>
            Eftersom äldreomsorgen är så väldigt bra är väl frågan om vi
            ska debattera den här. Det är ju inte mycket kvar när jag lyssnar
            på Maria Larsson. Hon säger någon gång att allt inte är perfekt
            i teorin, men det är svårt att läsa in att det finns i princip
            några utmaningar kvar. Jag tänkte fylla på med några stycken och
            se vad Maria Larsson har för reflexioner om dem.
          </note>
          <note>
            Det finns allt färre platser på särskilt boende. 30 procent av
            dem som jobbar i hemtjänsten är obehöriga. Allt fler blir allt
            äldre, så även om vi tycker att vi i dag har dimensionerat verksamheten
            hyggligt vet vi att allt fler, rent volymmässigt, är i behov av
            vård och omsorg inom en tioårsperiod.
          </note>
          <note>
            Ungefär 3 500 söker omvårdnadsprogrammet varje år. Det är alldeles
            för få när vi vet att vi på tio år behöver kanske 100 000–150
            000 nya medarbetare.
          </note>
          <note>
            Äldre är utan tillsyn nattetid på våra särskilda boenden. Jag
            vill absolut inte svartmåla verksamheten, men jag tycker faktiskt
            att det fordras lite mer balans när man ska försöka beskriva hur
            dagens äldreomsorg ser ut. Man kan inte bara avvisa de brister
            som finns som enstaka exempel, för då kan man alltid förhålla
            sig till något slags medelvärde som inte säger så mycket om verkligheten
            och säga: De flesta har det bra, och några har det inte.
          </note>
          <note>
            Det finns brister, och det är ganska stora utmaningar, skulle
            jag vilja säga, att hantera dem. Enstaka problem, som sagt – jag
            hade varit glad och nöjd om det varit det. Då hade vi med några
            enkla grepp kunnat rätta till det hela.
          </note>
          <note>
            Men hur hanterar vi egentligen kompetensförsörjning? Hur ska
            vi hantera det faktum att regeringens anslag – var det 500 miljoner
            kronor? – som skulle gå till att bygga särskilda boenden möjligen
            blir ett i Kalmar om man har tur och hittar en bra byggherre för
            500 miljoner? Det är ju inte mycket. Frågan är hur vi ska möta
            de stora, strukturella utmaningarna.
          </note>
          <note type="speaker">
            Anf. 61 Statsrådet MARIA LARSSON (KD) replik:
          </note>
          <note>
            Herr talman! Det finns definitivt utmaningar kvar. Det jag vill
            göra är att sätta upp en motbild till den bild som finns och som
            är rådande på många håll. Den uttrycks av alla de äldre som jag
            möter när jag ute på besök nästan varje vecka. De säger: Här hos
            oss är det bra, men man har ju hört hur det är där borta. Det
            skapar en oro för att vi har en omsorg som inte kan möta behoven.
            Men när vi tittar på äldreomsorgen i stort ser vi att vi till
            stora delar möter behoven.
          </note>
          <note>
            Därmed inte sagt att det inte finns utmaningar – det är jag den
            första att bejaka. Det är därför vi inte har lagt ned arbetet
            utan fortsätter med nya miljarder nästa år för att förstärka.
            Vi har precis betalat ut prestationsbaserade ersättningar till
            alla kommuner och landsting som har jobbat med kvalitetsförbättringsarbetet
            – mer än 900 miljoner gick ut i förra veckan. Nu har vi en satsning
            på 1 miljard och en ny överenskommelse med Sveriges Kommuner och
            Landsting för att fortsätta med det systematiska kvalitetsarbetet.
          </note>
          <note>
            Det händer dramatiskt mycket förbättringsarbete. Det är det jag
            säger, och jag säger också att svensk äldreomsorg i jämförelse
            med andra länder står sig väldigt väl. Den bilden hoppas jag att
            vi gemensamt ska kunna förmedla, Lena Hallengren.
          </note>
          <note>
            Anledningen till att vi vet det här nu är att vi har börjat mäta
            resultat. Jag kan vara lite förvånad över att inga brukarundersökningar
            eller öppna jämförelser kom till under alla era regeringsår.
          </note>
          <note>
            Att vi mäter gör att det kommer upp saker i ljuset som inte har
            varit där förut. Vi får möjlighet att jämföra kommuner med varandra.
            Vi ser att skillnaderna är stora mellan kommuner men också mellan
            olika boenden och enheter i en och samma kommun. Därför måste
            det här systematiska kvalitetsförbättringsarbetet fortsätta. Därför
            måste vi också fortsätta mäta.
          </note>
          <note type="speaker">
            Anf. 62 LENA HALLENGREN (S) replik:
          </note>
          <note>
            Herr talman! Vi kanske närmar oss varandra något. Jag kan konstatera
            att det kommer att behövas resurser för framtiden.
          </note>
          <note>
            Jag vet att både Maria Larsson vid andra tillfällen och andra
            här i kammaren menar att resurser och kvalitet inte har något
            samband. Nej, det är klart att man inte kan kasta in pengar, som
            man ibland uttrycker det, i en verksamhet och tro att de per automatik
            leder till bättre kvalitet. Men om man inte ser att det kommer
            att behövas resurser för framtiden när vi ska bygga ut en verksamhet
            som omfattar många fler än den gör i dag, då har man problem.
          </note>
          <note>
            Så här långt prioriterar regeringen skattesänkningar. Det enda
            som egentligen berörs på äldreomsorgssidan i det här fallet och
            i den här budgeten är att man tar 42 miljoner och ska satsa dem
            på något annat angeläget. Frågan är varför två angelägna grupper
            ska stå mot varandra.
          </note>
          <note>
            Jag hänvisade till statsrådet i mitt anförande när det gällde
            förstatligad sjukvård. Eftersom du, Maria Larsson, var den som
            gjorde uttalandet vill jag fråga: Är det ett förslag som ska ses
            som ett regeringsförslag eller är det ett kristdemokratiskt förslag?
          </note>
          <note>
            Om du möjligen hinner svara skulle jag också vilja veta på vilket
            sätt det skulle vara enklare att Socialdepartementet styrde den
            svenska sjukvården. Det är ju inte så att gränserna i dag går
            mellan landsting. De går inom landsting, mellan socioekonomiska
            grupper, mellan kön. De går på många olika bredder och ledder.
            Frågan är alltså: På vilket sätt skulle det vara enklare att uppnå
            likvärdig vård om den styrdes från Socialdepartementet?
          </note>
          <note type="speaker">
            Anf. 63 Statsrådet MARIA LARSSON (KD) replik:
          </note>
          <note>
            Herr talman! Det finns ett enkelt samband som oppositionen vägrar
            se: När vi sänker skatterna betyder det att fler kommer i jobb.
            I dag är det 200 000 fler i jobb än det var vid vårt regeringstillträde.
            Det skapar skatteintäkter. Ur dem kan vi skapa välfärd. Det är
            det enkla sambandet som ni alltid väljer att bortse från. Det
            är också det som är grunden för vårt fortsatta välfärdsbygge.
          </note>
          <note>
            Jag tror att det finns väldigt stora utmaningar när det gäller
            kompetensfrågorna. Jag hann inte återkomma till dem, men där tror
            jag att den stora utmaningen ligger. Det är därför jag tror att
            det är viktigt att vi beskriver äldreomsorgen som en framtidsbransch.
            Det ska finnas karriärmöjligheter, och man ska kunna vara där
            hela sitt arbetsliv.
          </note>
          <note>
            En annan organisering av sjukvården är, tror jag, en viktig fråga
            att adressera. Jag gjorde det som kristdemokrat – enbart. Det
            framgår också av vad jag sade i den intervjun. Jag vet inte hur
            det klipptes, men det var i alla vad jag ganska tydligt sade.
          </note>
          <note>
            Jag tror nämligen precis som Göran Hägglund att det är viktigt
            att vi börjar fundera över sjukvårdens organisering. Vi ser att
            det finns svårigheter med kompetensförsörjningen i en del mindre
            landsting i dag. Ska vi kunna fortsätta vara i toppklass och höja
            vår effektivitet måste vi också våga titta på de här frågorna.
          </note>
          <note>
            Vi är inte rädda för framtidsfrågorna. Vi adresserar dem, vi
            tar oss an dem och vi tänker faktiskt också se till att både sjukvården
            och äldreomsorgen fortsätter ligga i topp i internationellt avseende.
          </note>
          <note type="speaker">
            Anf. 64 EVA OLOFSSON (V) replik:
          </note>
          <note>
            Herr talman! Först vill jag säga att jag tycker det är jätteroligt
            att Maria Larsson är med i debatten.
          </note>
          <note>
            Jag vill säga som Lena Hallengren: Vi yrkar avslag på regeringens
            förslag, för vi har ett bättre. Vi höjer alltså normen med 300
            kronor i månaden för varje barn som lever i en familj med försörjningsstöd.
            Det kostar också lite mer än regeringens förslag.
          </note>
          <note>
            Ett område som Maria Larsson inte tog upp och som jag tror att
            många hade förväntat sig skulle komma med är frågan om situationen
            för människor med funktionsnedsättning. Maria Larsson är ju ansvarig
            minister också på det området.
          </note>
          <note>
            Jag upplever att oron och försämringarna inom det området är
            större än de varit på många år. Antalet människor med funktionsnedsättning
            som är arbetslösa är större. Det är svårare att få jobb.
          </note>
          <note>
            Funkautredningen, som var regeringens utredning på området, har
            inte kommit. Nu var det oppositionen som lade ett förslag i arbetsmarknadsutskottet
            om att detta skulle komma tillbaka.
          </note>
          <note>
            Människor lever i hög grad i ekonomisk utsatthet. Många av dem
            har funktionsnedsättningar.
          </note>
          <note>
            FUB var nyligen ute och gjorde undersökningar i kommuner utifrån
            hur de från sina organisationer upplever situationen för människor
            med intellektuella funktionsnedsättningar runt om i landet. De
            upplever att det hela är mer restriktivt, och de upplever att
            många kommuner ger uttryck för att de inte kan leva upp till lagstiftningen.
          </note>
          <note>
            Vi kan se vad som händer med den personliga assistansen. Människor
            förlorar sin assistans. SRF har uppvaktat socialutskottet tillsammans
            med SSR och pekat på att ledsagningen inte fungerar på många håll.
          </note>
          <note>
            Jag skulle vilja veta vad ministern vill göra för att förändra
            och vända denna utveckling på funktionshindersområdet.
          </note>
          <note type="speaker">
            Anf. 65 Statsrådet MARIA LARSSON (KD) replik:
          </note>
          <note>
            Herr talman! När det gäller fritidspengen kan både ert och Socialdemokraternas
            förslag synas vällovliga. Men för de barn som det handlar om är
            det inte säkert att det gör någon skillnad. Ni tar vuxenperspektivet
            och säger: Det får gå till de vuxna. Det får ingå i den vanliga
            normen.
          </note>
          <note>
            Det vi säger är att det inte är alltid som de vuxna prioriterar
            barns fritidsaktiviteter. Därför vill vi ge detta specifikt till
            barnen. De här barnen har talang och intressen, men ni vill inte
            ge dem möjlighet att utveckla det. Vi ser att de i mindre grad
            deltar i organiserad fritidsaktivitet än andra barn. Vi vill att
            de ska ha denna möjlighet. Ni vill inte det; ni säkrar inte upp
            det. Jag tycker att det är synd, och jag tycker att det är motsägelsefullt
            jämfört med det ni brukar säga i talarstolen.
          </note>
          <note>
            Funktionshinderspolitiken är, som Eva Olofsson vet, ett område
            som berör många departement. Socialdepartementet är samordnande
            departement, men förslagen ligger på många olika håll. När det
            gäller den del som berör mitt ansvarsområde och som Eva Olofsson
            tar upp har vi för avsikt att inom en snar framtid ge ett uppdrag
            till Socialstyrelsen att titta över vissa saker inom LSS, bland
            annat ledsagningen.
          </note>
          <note>
            Låt oss också konstatera att även om enskilda personer får en
            minskad assistans fortsätter assistansen totalt sett på nationell
            nivå att öka – om man tittar på de nationella siffrorna – när
            det gäller antal timmar. Antalet personer har varit något mer
            konstant. Det är alltså fortsatt en ökning. Det talas ofta om
            detta som en minskning, och det är inte en sann bild.
          </note>
          <note>
            Eva Olofsson! Jag måste få ställa en fråga. Ni har trovärdighetsproblem.
            Ingen ska få bedriva enskilt företag med vinst, men när det gäller
            assistansen ska det alltså vara fullt möjligt. Det går inte ihop.
            Ni är inte trovärdiga. Vad är det ni håller på med? Ni måste väl
            känna det själva, och Eva Olofsson måste kunna säga: Nej, vi har
            inte en politik som håller ihop i det här avseendet.
          </note>
          <note type="speaker">
            Anf. 66 EVA OLOFSSON (V) replik:
          </note>
          <note>
            Herr talman! Det tycker jag nog att vi har. Jag får svara på
            samma sätt som förut: Jag upplever att trovärdighetsproblemet
            i dag ligger i om människor med funktionsnedsättning ska få leva
            ett liv som alla andra. Ska det som står i LSS gälla? Ska det
            som Sverige har skrivit under i FN:s konvention om rättigheter
            för människor med funktionsnedsättning gälla? Det innebär att
            de ska ha ett liv som alla andra i Sverige motsvarande sin ålder.
            De ska inte hålla till godo med något sämre. Nu ser livet ut så
            att människor inte längre kan leva ett liv som andra.
          </note>
          <note>
            Det är detta man är förbaskat orolig för. Det är när det gäller
            det här man känner sig trängd. Det handlar också om attityderna.
            Det talas om kostnader och att den personliga assistansen blir
            dyr. Har vi råd med det här? I denna debatt saknar jag statsrådets
            röst. Hon borde kunna gå ut och säga: Jo, det är så vi vill ha
            det. Människor ska leva på samma sätt som andra när man har en
            funktionsnedsättning.
          </note>
          <note>
            Inte minst programmet Kalla fakta ställde detta lite på sin spets.
            Det är en kamp för medborgerliga mänskliga rättigheter. Jag kan
            säga att varenda del inom funktionshindersrörelsen som jag har
            träffat på pekar på att människor med funktionsnedsättning har
            sina levnadsförhållanden tillbakaträngda. De pekar på att man
            behöver se över och förtydliga LSS.
          </note>
          <note>
            Samma budskap får man till exempel från Akademikerförbundet SSR
            när de i sina nätverk talar med LSS-handläggarna. Handläggarna
            säger att de har ett ekonomiskt tryck och att de ska vara mer
            restriktiva. De kan inte längre ta något helhetsgrepp om eller
            ha någon helhetssyn på människors levnadsvillkor. Då måste man
            titta över och tydliggöra lagstiftningen. Man måste se till att
            människor kan leva som andra och ha ett självständigt liv. Detta
            ska inte trängas tillbaka.
          </note>
          <note>
            Jag vill fortfarande veta vad ministern ska göra. Det vore också
            lite kul att höra om timschablonen.
          </note>
          <note type="speaker">
            Anf. 67 Statsrådet MARIA LARSSON (KD) replik:
          </note>
          <note>
            Herr talman! Det är min absoluta målsättning att leva upp till
            det vi har skrivit: att man ska kunna leva som andra. Då ingår
            att vi nu tittar över timschablonen i en utredning, precis som
            Eva Olofsson vet. Utfallet av det har vi inte klart än.
          </note>
          <note>
            Att leva som andra innebär också att man får vara beslutskompetent
            över sitt eget liv. Det är därför assistansreformen har varit
            så viktig. Det är därför det är viktigt för den enskilde att få
            möjlighet att välja vem som ska utföra assistansen, vem som ska
            vara ens ledsagare och vem som ska hjälpa en med det som man inte
            kan av egen kraft. Man ska ha beslutskompetens över detta. Men
            det är detta som Eva Olofsson vill frånta alla äldre. De ska inte
            få vara beslutskompetenta över sitt liv. De ska tvingas tillbaka
            till ett system där man får stå med mössan i hand och säga tack
            så mycket när någon säger: Det här får du.
          </note>
          <note>
            Valfriheten och självbestämmandet hör ihop, och det är en kvalitetsfråga.
            Det säger ni ja till inom ramen för LSS. Då är det visst okej
            med vinster; det får till och med finnas riskkapitalbolag. Ni
            vill inte ändra på något där. Men ni gör det inte här. Ni vill
            inte ta till er friheten och hur mycket detta betyder för kvalitet
            och självbestämmande när det gäller de äldre. Ni fortsätter att
            inkompetensförklara de äldre när det gäller deras beslutsförmåga.
            Jag tycker att det är en helt obegriplig politik som inte hänger
            ihop.
          </note>
          <note type="speaker">
            Anf. 68 AGNETA LUTTROPP (MP) replik:
          </note>
          <note>
            Herr talman! Jag fortsätter lite grann där Eva Olofsson slutade,
            nämligen med funktionshinderspolitik. Precis som Eva sade är det
            många som är arbetslösa, speciellt bland yngre. Det är till och
            med så många som 50 procent. Det är en siffra som det bara inte
            går att försvara eller knappast ens att förstå.
          </note>
          <note>
            Det finns verkligen en oro inom rörelsen runt funktionshinder
            inför allt det som händer inom assistans. Man upplever inte att
            LSS-intentioner finns kvar, utan det har gjorts till något eget
            och något annat som handlar om koll, koll, koll och ännu mer koll.
          </note>
          <note>
            Denna oro är ingenting som jag tror att någon av oss tycker är
            bra. Jag vet att det pågår en utredning som blir klar om något
            år. Tiden fram till dess är orolig för många. Någonting som oroar
            mig mycket bland allt annat är det som sker när detta kommer över
            i kommunernas händer. Då säger kommunen ofta att personen inte
            längre hör till personkretsen, vilket alltså innebär att man inte
            har någon som helst rätt till någon del av pluslagen LSS.
          </note>
          <note>
            Frågan är om ministern har tänkt på detta. Nu tittar man mer
            på den statliga ersättningen för assistans. Är det dags att även
            titta på de bedömningar som man gör ute i kommunerna av assistans
            och andra LSS-grejer?
          </note>
          <note type="speaker">
            Anf. 69 Statsrådet MARIA LARSSON (KD) replik:
          </note>
          <note>
            Herr talman! Det är en ganska vid fråga som Agneta Luttropp ställer.
            Låt mig först säga att jag är djupt bekymrad över arbetslösheten
            bland personer med funktionsnedsättning, som är högre än den bland
            personer utan funktionsnedsättning. Detta är mycket olyckligt.
          </note>
          <note>
            Vi har försökt vidta en rad åtgärder för att förändra situationen.
            Låt mig bara nämna den strategi som vi har lagt fast för våra
            myndigheters sätt att arbeta. Där har Arbetsförmedlingen tydliga
            uppdrag att jobba med dessa frågor, och de har haft en stor informationskampanj.
          </note>
          <note>
            Vi jobbar med att förändra attityder via projektet Hjärnkoll,
            som tidigare nämndes här. Arbetsgivaren måste våga anställa. Vi
            jobbar inom ramen för de statliga myndigheterna med ett praktikantprogram.
            Där säger vi till alla som är offentliga arbetsgivare att vi har
            ett ansvar att se till att personer med funktionsnedsättning kommer
            i anställning hos oss. Vi måste vara föredömen på området. Vi
            försöker alltså jobba på flera sätt.
          </note>
          <note>
            När det gäller LSS och personkretsen är det väl definierat vilka
            som ingår där. Om man upplever att man får ett felaktigt beslut
            därvidlag ska man överklaga och få det prövat av domstol. Det
            är min absoluta rekommendation, för det har inte skett några förändringar
            från vår sida när det gäller personkretsar.
          </note>
          <note>
            Då måste man få det prövat den lagliga vägen. Vi har överklaganderätt
            när det gäller den typen av beslut, och den ska man tillvarata.
            Det är absolut min rekommendation.
          </note>
          <note>
            När det gäller kontrollen av LSS har vi gjort förändringar för
            att vi har sett att det finns en hel del fusk och överutnyttjande.
            Det kan vi aldrig godta, och då måste vi dess värre ha en kontroll.
            Det skulle vara utmärkt om ett handslag räckte överallt i den
            här världen, men så funkar det inte riktigt. Det är därför som
            vi också har fått vidta åtgärder för att komma åt det fusk och
            det överutnyttjande som finns inom ramen för LSS.
          </note>
          <note type="speaker">
            Anf. 70 AGNETA LUTTROPP (MP) replik:
          </note>
          <note>
            Herr talman! Ja, och det drabbar alla, även den majoritet som
            aldrig fuskar.
          </note>
          <note>
            Jag vill ändå säga något om detta med tydligheten i personkretsarna.
            Nr 1 och 2 är tämligen tydliga; det är nr 3 som är problemet.
            Den kan man inte säga är tydlig. Där skulle det behövas ett förtydligande.
          </note>
          <note>
            Nu vill jag gå över till något helt annat, nämligen barnkonventionen.
            Krisen på 1990-talet drabbade barn och ungdomar väldigt hårt genom
            att man skar ned omkring 30 procent inom både förskola och skola.
            Då var det en nationalekonom som skrev om krisen och tog med att
            riksbankschefen säger: Vi höjer räntan med 3 procent, men innan
            vi gör det måste vi ta reda på hur det slår mot barnen. Detta
            är en ganska fantastisk utgångspunkt som jag tror att hela samhället
            skulle må väldigt bra av.
          </note>
          <note>
            Jag hör till dem som är övertygade om att den riktiga förändringen
            när det gäller barn och deras område inte kommer förrän vi har
            fått in barnkonventionen i svensk lag. Jag vet att många kommuner
            har barnchecklistor. Jag har själv suttit med dem när jag jobbade
            kommunalt. Men hur ofta gör vi det i riksdagen? Jag vet inte ens
            om det är möjligt, men det vore spännande att någon gång verkligen
            ta detta på allvar och se hur de beslut vi fattar drabbar eller
            gynnar barnen.
          </note>
          <note>
            Jag undrar alltså: När får vi se barnkonventionen i svensk lag?
          </note>
          <note type="speaker">
            Anf. 71 Statsrådet MARIA LARSSON (KD) replik:
          </note>
          <note>
            Herr talman! Jag tillhör dem som tycker att det väldigt ofta
            är vuxenperspektiv som råder i vårt samhälle och att barnperspektivet
            används i för liten utsträckning eller tas på för litet allvar.
          </note>
          <note>
            Vi har sett det i och med att vi har en historia där barn har
            vanvårdats på ett sätt som är helt förfärligt. Låt oss lära för
            framtiden och se till att barns rättigheter stärks.
          </note>
          <note>
            Jag har försökt göra ett sådant arbete i lagstiftning om den
            sociala barn- och ungdomsvården. Vi har en pågående process med
            upprättelse för vår historia, men det är också viktigt vad vi
            gör framåt.
          </note>
          <note>
            Barnkonsekvensanalyser, ekonomiska barnbokslut och annat som
            görs i olika kommuner är väldigt positivt. Vi har med statliga
            pengar satt i gång ett utvecklingsarbete tillsammans med Sveriges
            kommuner och landsting också på barnrättsområdet.
          </note>
          <note>
            Sedan har vi som Agneta Luttropp säkert vet tillsatt en utredning
            som ska titta på möjligheten och väga för- och nackdelar med att
            införa barnkonventionen i svensk lagstiftning. Jag och mitt parti
            Kristdemokraterna tillhör dem som tror att barns rättigheter skulle
            stärkas. Regeringen är fullständigt överens om att nu titta på
            detta i en utredning och att värdera detta. Utredningen ska vara
            klar i februari 2015, vill jag minnas.
          </note>
          <note>
            Sedan blir det intressant att se vad remissinstanserna tycker.
            Alla tycker inte som Agneta Luttropp och jag – en del tror att
            det kan försvaga barns ställning. Låt oss alltså se vad utredningen
            kommer fram till. Jag är övertygad om att även om vi får barnkonventionen
            som svensk lag kommer arbetet inte att vara fullgjort. Det kommer
            att krävas mer insatser framöver för att verkligen ge barn den
            rättsliga ställning som de är värda i vårt samhälle.
          </note>
          <note type="speaker">
            Anf. 72 CATHARINA BRÅKENHIELM (S):
          </note>
          <note>
            Herr talman! I dag, när vi debatterar budgeten, funderar vi på
            hur vi ska använda våra skattekronor och om de används rätt. I
            de konservativas anföranden här i dag skymtar inte ens en gnutta
            ödmjukhet när det gäller huruvida de verkligen är placerade rätt
            eller om det går att göra på något annat sätt.
          </note>
          <note>
            Vi lever i en tid då det hellre sänks skatt och beviljas avdrag
            till höger och vänster än att man ger ett handtag till dem som
            verkligen behöver hjälp. Det finns en oro ute i samhället för
            att vi inte längre har råd med vårt gemensamma.
          </note>
          <note>
            Starka finanser är viktigt, men de resurser som skapas ska komma
            alla medborgare till del. I den tid vi nu lever i är det de allra
            mest utsatta grupperna som får betala det mesta. Vi säger med
            bestämdhet nej till att regeringen väljer att ta medel från de
            statliga stimulansmedlen för äldreomsorgen för att finansiera
            fritidspengen för barn och ungdomar i utsatta familjer. I och
            med detta gör regeringen ett dubbelfel. Man tar från våra äldre
            och ger ett kränkande bidrag till fattiga barn – man gör det på
            ett mycket kränkande sätt.
          </note>
          <note>
            Vi socialdemokrater har tack och med varit med och avskaffat
            utpekandet av fattiga barn i många sammanhang. Den skamkänsla
            man gav barnen på 1950-talet vill nu Kristdemokraterna återinföra.
            Man kallar det fritidspeng, och det ska ges bara till fattiga
            barn. Det handlar om möjligheten att få 3 000 kronor extra till
            fritidsaktiviteter per barn och familj – något som man inte skulle
            ha råd med annars.
          </note>
          <note>
            Detta är ytterligare ett klassiskt bidrag som man kan få efter
            att ha ansökt med kvitto i hand, ett av Alliansens alla bidrag.
            Anders W Jonsson brukar annars i talarstolen vara duktig med att
            peka ut oss socialdemokrater som de som står för bidragspolitiken,
            men det är inte sant. Alliansen bara ger den ett annat namn.
          </note>
          <note>
            Att barn offentligt ska behöva bära skammen av att vara ett fattigt
            barn och söka bidrag säger en hel del om människosynen och skillnaden
            mellan framför allt kristdemokrater och socialdemokrater. Det
            är många i dagens Sverige som har hamnat i gruppen fattiga. Vi
            vet att i många kommuner har socialbidragen, försörjningsstödet,
            ökat med över 50 procent. Det är klart att det är många som har
            hamnat i den gruppen på grund av Alliansens politik.
          </note>
          <note>
            Vi socialdemokrater gör hellre trygghetssystemet starkare för
            oss alla. Vi vill ha generella lösningar så att ingen känner sig
            utpekad, och vi är beredda att lägga mer pengar på barns fritid
            i vår budget än vad Alliansen gör. Borgerlig välgörenhet av det
            här slaget vill vi för alltid förvisa till papperskorgen.
          </note>
          <note>
            Maria Larsson valde också att i sitt tal raljera och säga: Varför
            ska familjerna inte få bestämma över sina pengar själva? Hon sade
            det i LOV-debatten, och hon talade också om att man tar ifrån
            familjerna beslutsförmåga. I nästa stund talar hon dock om att
            man ska söka riktade bidrag, för annars kanske man inte använder
            dessa 3 000 kronor till just barnens fritid. I det här fallet
            var det väldigt viktigt.
          </note>
          <note>
            Vi vill i stället att normen höjs med samma belopp, alltså de
            41 miljoner kronorna, och att det finansieras genom att stimulansbidraget
            för ökad användning av LOV i specialistsjukvården tas bort. Äldreomsorgen
            behöver sina pengar, och det trodde jag faktiskt att det betydde
            när Maria Larsson sade att den var så oerhört viktig. Att ställa
            två prioriterade områden mot varandra är bedrövligt. Uppenbarligen
            anser regeringen att ytterligare bidrag till privatiseringar är
            betydligt mer angeläget än äldreomsorgen.
          </note>
          <note>
            Vården och omsorgen ska vara till för alla och ges efter behov.
            Det är en klassisk socialdemokratisk grundvärdering. Den var inte
            fel förut, och den är inte fel nu. Den som kräver försäkringslösningar
            säger indirekt att alla inte ska ha den vårdstandard som man anser
            nödvändig för egen del.
          </note>
          <note>
            Vissa saker ska inte bjudas ut. De ska inte fördelas efter köpkraft,
            utan det ska vara en modern, social allemansrätt. Vår gemensamma
            tillvaro blir mycket bättre då.
          </note>
          <note>
            En bra framtida omsorg om våra äldre kräver en långsiktig kvalitetsplan
            som sträcker sig över en tioårsperiod fram till 2025, tycker vi.
          </note>
          <note>
            Herr talman! Vi vill att äldre med hemtjänst eller boende på
            äldreboende ska ha möjlighet till ett roligare och mer innehållsrikt
            liv. Hemtjänsten och insatserna på äldreboendet måste utvecklas
            så att det inte bara handlar om det allra nödvändigaste, att vara
            mätt, torr och ren, utan också rymmer saker som gör livet värt
            att fortsätta leva. Hur möjligheten till egen tid utformas och
            vilka insatser som ska rymmas är upp till varje kommun att bestämma,
            men i dag är det alltför stora skillnader mellan kommunerna.
          </note>
          <note>
            I dag hörde vi på morgonnyheterna hur man på ett äldreboende
            fick rycka upp de gamla kl. 5 på morgonen för att man skulle hinna
            duscha dem. Personalen tyckte att detta var vedervärdigt. Man
            befarade stora sjukskrivningar, för man orkade inte med på det
            här boendet. Det är alltså varken bra personalpolitik eller bra
            politik mot våra äldre. Så får det inte vara. Det är inte bra
            på alla ställen.
          </note>
          <note>
            Av de runt 1,5 miljarder som staten avsätter i stimulansbidrag
            till äldreomsorgen går runt 300 miljoner till bidrag för byggande
            av fler platser i särskilda boenden. Det var en satsning som den
            socialdemokratiska regeringen inledde på sin tid. Kvarboendeprincipen
            har däremot drivits för långt på många håll. I dag finns det stor
            platsbrist på särskilda boenden. Dess värre fortsätter antalet
            platser att minska och är nu nere i ungefär 90 000 platser. Det
            är en minskning med 8 000 platser sedan 2006. Det går åt alldeles
            fel håll. Det behövs ytterligare initiativ från regeringen på
            det här området, inte minst inför den kommande åldersutvecklingen.
            Det är redan nu stor efterfrågan på boende i många kommuner. Detta
            är en bidragande orsak till att många äldre känner en otrygghet
            inför framtiden.
          </note>
          <note>
            Demens har blivit en folksjukdom. Den som är sjuk är helt beroende
            av sin omgivning. I dag lever över 150 000 personer med en demensdiagnos.
            Om bara 25 år räknar man med att siffran har stigit till 200 000
            personer. Demens kallas ofta för de anhörigas sjukdom. De anhöriga
            känner tillsammans med den som är sjuk oro och ångest inför sjukdomen.
            God demensvård måste handla om insatser som riktar sig både till
            den demenssjuke och till de anhöriga.
          </note>
          <note>
            Forskningen har gjort att vi vet alltmer om demens i dag, men
            för att kunskapen ska kunna användas måste personalen kompetensutvecklas
            så att de får ta till sig av den kunskapen. Det måste in på samtliga
            grundutbildningar inom vård och omsorg. Vi vill också arbeta för
            att alla personer som misstänks ha en demenssjukdom ska erbjudas
            en demensutredning.
          </note>
          <note>
            Dagens diskussioner om hur samhällsekonomin ska kunna klara en
            åldrande befolkning utgår från åtstramningar av den offentligt
            finansierade omsorgen och att den inte alls kommer att klara äldreomsorgens
            behov. Det skapar en oro för att man kanske inte ska få någon
            vård när man väl behöver den.
          </note>
          <note>
            Den minskade offentliga omsorgen ersätts inte i så hög grad som
            man tror av privata tjänster, utan den ersätts av anhörigomsorg.
            Offentligt finansierad äldreomsorg kan inte enbart ses som en
            kostnad, utan den är en otroligt viktig del i den sociala infrastrukturen.
            Den skapar förutsättningar för en god samhällsekonomi genom att
            öka framför allt det kvinnliga arbetsutbudet och genom att fler
            kvinnor kan orka arbeta heltid även om de har en äldre anhörig.
          </note>
          <note>
            En prioriterad fråga för oss är vården av de mest sjuka äldre,
            våra mest sköra. Den har i dag stora brister. Vi vill att det
            tas fram nya modeller för en bättre vård för äldre. För många
            äldre är det en stor och svår händelse när man blir sjuk och måste
            ta sig till sjukvården. Man klarar det inte själv. Man tvingas
            ta sig med ambulans till akutmottagningar och sitta där i många
            timmar. Därför måste hemsjukvården utvecklas mycket mer, till
            exempel med hemläkarbilar, så att vården kan komma hem till de
            sjuka. Vi vill också förbättra direktinläggningar.
          </note>
          <note>
            Multisjuka behöver en personlig vårdkontakt med ett helhetsansvar.
            Maria Larsson anser att det har gjorts väldigt mycket inom äldreområdet.
            Det må vara att intentionerna finns där, men inom Alliansen går
            pengarna till mycket annat. Vi vet att oerhört många kommuner
            brottas med en allt sämre ekonomi, inte minst för att utgifterna
            för försörjningsstöd har fördubblats. Och med den kommunala krympande
            penningpåsen ska förbättringar av äldreomsorgen göras, när man
            knappt håller näsan över vattenytan.
          </note>
          <note>
            Nästa år höjer 106 kommuner och 6 landsting skatten. Vad tyder
            det på? Är det för att det är så bra och utvecklat i kommunerna?
            Det skulle vara intressant att få svar på det.
          </note>
          <note>
            Att ha en hög målsättning på papperet samtidigt som kommunernas
            ekonomi urholkas går inte ihop. Vi vill ha ett samhälle där konkurrenskraft
            och anständighet går hand i hand. Skattesänkningar och bidrag,
            kallade avdrag i de konservativas mun, har gått före äldreomsorgens
            utveckling för allianspartierna.
          </note>
          <note>
            Jag yrkar bifall till reservation nr 2 och reservation nr 8.
          </note>
          <note>
            I detta anförande instämde Ann Arleklo, Lennart Axelsson, Lena
            Hallengren, Gunnar Sandberg och Meeri Wasberg (alla S)
          </note>
          <note type="speaker">
            Anf. 73 ANDERS ANDERSSON (KD) replik:
          </note>
          <note>
            Herr talman! När jag lyssnade till Catharina Bråkenhielm fanns
            det ingen hejd på hur hon skulle vilja framställa skillnaden mellan
            kristdemokrater och socialdemokrater. Jag vill säga att det hon
            då synliggör är just skillnaden när det gäller ett barnperspektiv.
            Vi är beredda att se medborgarna ur ett enmetersperspektiv – det
            handlar om dem som har den längden och om deras behov – i förhållande
            till det vuxenperspektiv som helt förhärskar i socialdemokratin.
            Det är dags att barnen har advokater och företrädare som vågar
            se deras behov.
          </note>
          <note>
            Vi kan titta i de rapporter som jag hoppas att också Catharina
            Bråkenhielm tar del av. I SCB:s rapport Barns fritid från 2009
            pekar man på att barn i ekonomiskt utsatta hushåll har en mindre
            aktiv fritid än andra barn. Detta är ett faktum. Det ändras inte
            av enbart normer. När det gäller riksnormen för försörjningsstöd
            höjde vi den 2012 – jag vill bara påminna Catharina om detta.
            Vi gjorde en generell höjning. Vad vi nu gör är att vi ser till
            att de grabbar och tjejer runt om i vårt land som inte har möjlighet
            att delta i scoutverksamhet, gå på simundervisning, vara på ridläger
            eller spela hockey ska få den chansen.
          </note>
          <note>
            Vi ser varje barn. Jag har använt enmetersperspektiv som begrepp
            här i kammaren förut. Vi vågar ha ett enmetersperspektiv. Våra
            ögon är ställda på den nivå där barn och ungdomar lever.
          </note>
          <note>
            Jag är glad över att Rädda Barnen så sent som i förra veckan,
            tror jag att det var, välkomnade den här reformen. Där finns människor
            som har ett enmetersperspektiv.
          </note>
          <note>
            Till sist kommer mina frågor till dig, Catharina: Skulle det
            här hamna i papperskorgen? Är det dit ni vill ha det? Jag undrar
            bara vad som hände uppe på SKL i fredags. Kan du redovisa Socialdemokraternas
            besked i Sveriges Kommuner och Landstings styrelse då man behandlade
            det här ärendet i fredags? Det skulle vara spännande att få höra
            din redovisning.
          </note>
          <note type="speaker">
            Anf. 74 CATHARINA BRÅKENHIELM (S) replik:
          </note>
          <note>
            Herr talman! Jag skulle bara vilja tala om att Socialdemokraterna
            har perspektiv för dem som är en meter och dem som är två meter
            och dem däremellan. Vi gör ingen skillnad på det.
          </note>
          <note>
            Alliansens partier har sett till att människor, inklusive barnfamiljer,
            har hamnat i en utsatt ekonomisk situation. De har det väldigt
            tufft i dagens Sverige med Alliansens politik. Det är inget enmetersperspektiv
            i det. Försörjningsstöden har dubblats i många kommuner. Det är
            svårt att få ekonomin att gå ihop när man betalar en högre skattesats
            för att man är sjuk. Hur har barnen det i den familjen? Är det
            ett enmetersperspektiv i det, Anders Andersson? Alliansens politik
            är ingen barnpolitik alls.
          </note>
          <note>
            Vi höjer ramen och anser att valfriheten ska finnas för de här
            familjerna. Och de får detta i sitt försörjningsstöd. Om man vill
            ha ett enmetersperspektiv kan man höja normen rejält och se till
            att människor behandlas på ett värdigare sätt. I dag är arbetslösheten
            skyhög i Sverige. Det är klart att det slår ut människor. Ni har
            misslyckats totalt med enmetersperspektivet, Anders Andersson.
          </note>
          <note type="speaker">
            Anf. 75 ANDERS ANDERSSON (KD) replik:
          </note>
          <note>
            Herr talman! Jag vill i diskussionen kring hur barn har det säga
            att alliansregeringen så sent som 2012 höjde bostadsbidraget till
            barnhushållen med 1,2 miljarder. Det var ett tydligt enmetersperspektiv.
            Barnfamiljerna skulle få en förstärkning. Vi har också höjt grundnivån
            i föräldraförsäkringen från 180 kronor per dag till 225 kronor.
            Det handlar om att barn och föräldrar ska få större möjligheter.
            Med fritidspengen ser vi nu till att vi inte heller överger de
            barn vars föräldrar lever i ekonomisk utsatthet. I det avseendet
            vill vi ge barnen en egen säkerhet i att de också ska få delta
            i scoutläger, att de ska få delta i hockeymatcher, att de ska
            få delta i ridtävlingar och faktiskt få chansen att delta i olika
            former av fritidsaktiviteter som andra barn. Det är därför vi
            lägger fram förslaget.
          </note>
          <note>
            Jag noterar den totala tystnaden från Catharina Bråkenhielm.
            Jag lyssnade till ett brandtal mot fritidspeng från talarstolen
            där borta i kammaren, och sedan blev det tyst. Inte ens en andning
            om vad partikamraterna gjorde i fredags på Sveriges Kommuner och
            Landsting.
          </note>
          <note>
            Det finns hundratals, till och med tusentals, socialdemokratiska
            kommun- och landstingspolitiker i Sverige. Jag vet det, och du
            vet det säkert. Dessa företräds av en ledning i Sveriges Kommuner
            och Landsting som förde en diskussion om fritidspengen. Diskussionen
            handlade inte om att lägga något i papperskorgen, utan den handlade
            om det skulle vara fråga om sex eller åtta månader. Det var en
            deljustering i en inriktning. Jag hörde inga rapporter i helgen
            från några socialdemokrater på Sveriges Kommuner och Landsting.
            De politikerna, dina partikamrater i kommunerna som möter barnen
            med enmetersperspektiven, har respekt för att alliansregeringen
            visar dem uppskattning, respekt och en framtid.
          </note>
          <note type="speaker">
            Anf. 76 CATHARINA BRÅKENHIELM (S) replik:
          </note>
          <note>
            Herr talman! Allianspartierna har skapat Sveriges största utanförskap.
            Sverige har en skyhög arbetslöshet som man inte klarar av att
            bekämpa, samtidigt som människor får veta att de är mindre värda
            och ska betala mer skatt. De ska få mindre pengar att handla för,
            göra saker för sina barn, åka på semester eller göra något annat.
            Den gruppen har växt lavinartat under de år som allianspartierna
            har suttit vid makten.
          </note>
          <note>
            Är det verkligen ett barnperspektiv? Ska barnet för att det är
            fattigt behöva gå till föreningen, be om ett kvitto, tåga upp
            på socialbyrån och lämna fram kvittot för att få pengar? Det är
            verkligen inte ett enmetersperspektiv.
          </note>
          <note>
            Vi vill ha generella bra nivåer där alla människor kan leva ett
            värdigt liv. Så även där det finns barn. Det ska inte alls vara
            det segregerade samhället som nu håller på att växa fram. Jag
            riktigt skäms över hur det är.
          </note>
          <note>
            Anders Andersson tjatar om SKL. Vi befinner oss i Sveriges riksdag
            och diskuterar här. Vi vill ha samma summa. 41 miljoner kronor
            lägger vi till barnfamiljerna för att öka normen. Pengarna kan
            användas till fritidsaktiviteter – om det är det som är nödvändigt.
            Vi drar inte ifrån pengarna. Vi vill inte tillbaka till 50-talet,
            då man fick ställa sig upp och bli befriad från avgifter eller
            få pengar till kläder därför att man levde i en fattig familj.
            Vi vill inte tillbaka dit, Anders Andersson. Vi vill framåt. Vi
            är framtidspartiet.
          </note>
          <note type="speaker">
            Anf. 77 BARBRO WESTERHOLM (FP) replik:
          </note>
          <note>
            Herr talman! När man lyssnar till Socialdemokraterna får man
            en känsla av att ni är helt omedvetna om regeringens satsning
            på de mest sköra äldre.
          </note>
          <note>
            Har Catharina Bråkenhielm läst rapporten 19 sätt att samverka
            bättre i frågan om de mest sjuka äldre? När jag bläddrar i skriften
            framgår många bra lokala exempel att ta fasta på.
          </note>
          <note>
            I Malå och Vännäs har man visat att det är möjligt att integrera
            kommunens och landstingets verksamheter, sjukstuga och äldreboende.
            Det har lett till positiva resultat.
          </note>
          <note>
            Försöken har genomförts i både alliansledda kommuner och socialdemokratiskt
            ledda kommuner. Det är olika politiska ledningar.
          </note>
          <note>
            I projektet Multi7 i Umeå har man byggt upp ett nytt arbetssätt
            för omhändertagande i primärvården. I Hägersten-Liljeholmen finns
            nya rutiner för bättre samordning runt de sjuka äldre. I Västra
            Götaland finns nya rutiner för säker in- och utskrivning från
            sjukhusen. I Skellefteå finns multiprofessionella team. I Skåne
            arbetar man systematiskt med hela vårdprocessen runt sjuka äldre
            enligt en modell som man använder för stroke och artros. Det finns
            vidare samordnad vårdplanering. Jag kan göra listan lång.
          </note>
          <note>
            Har ni inte tagit till er något av allt det som har gjorts?
          </note>
          <note type="speaker">
            Anf. 78 CATHARINA BRÅKENHIELM (S) replik:
          </note>
          <note>
            Herr talman! Jo, det har vi gjort. Självklart! Det är därför
            vi vill satsa pengar på de äldre. Vi vill att det ska finnas pengar
            i landsting och kommuner. Vi har en helt annan politik än de borgerliga.
            Det är självklart att vi satsar på dem.
          </note>
          <note>
            Vi har många förslag i vår budget som är just satsningar på de
            äldre.
          </note>
          <note type="speaker">
            Anf. 79 BARBRO WESTERHOLM (FP) replik:
          </note>
          <note>
            Herr talman! Om vi dividerar pengarna med 290 eller 21 blir det
            inte så mycket av dem. Eftersom ni har läst rapporten hade jag
            förväntat mig att diskutera erfarenheter och lärdomar, till exempel
            att systematiskt standardiserat arbete lönar sig för de äldre
            och för ekonomin.
          </note>
          <note>
            Ting tar tid att vända. Nu har man lokalt gjort dessa framgångsrika
            försök, men det tar tid att få ut kunskapen. Är ni beredda att
            föra vidare resultaten, som är en följd av regeringens äldresatsning?
          </note>
          <note>
            Naturligtvis måste man titta på hinder och svårigheter. Där hittar
            vi i redovisningen att det finns ett motstånd mot förändring.
            Vare sig en kommun är alliansstyrd eller socialdemokratiskt styrd
            måste man försöka arbeta för att få bort hindren och fortsätta
            arbeta med de framgångsrika projekten. Jag vet att det är lite
            olika. Vissa gånger när man har fått projektpengar redovisas projektet
            upp i bokhyllan, och sedan händer inget mer.
          </note>
          <note>
            Borde inte vi alla på den kommunala eller den landstingskommunala
            nivån, oavsett partifärg, vara drivande så att de lyckosamma projekten
            får bli en del av vardagen?
          </note>
          <note type="speaker">
            Anf. 80 CATHARINA BRÅKENHIELM (S) replik:
          </note>
          <note>
            Herr talman! Barbro Westerholm säger att ting tar tid. Jag skulle
            vilja ändra det till att äldreomsorg tar tid och kostar pengar.
            Det går inte att bedriva äldreomsorg bara i projektform. Vi socialdemokrater
            vill absolut att det ska finnas pengar till äldreomsorgen. Vi
            ska ta hand om våra äldre. Till det behövs personal och händer.
            Vi ska inte rycka upp våra äldre klockan fem på morgonen för att
            de ska få duscha. Det är en bedrövlig äldreomsorg som sker på
            sådana boenden.
          </note>
          <note>
            Vi vill att det ska finnas resurser ute i kommunerna till mer
            personal. Vi kan se att en så stor del av kommunerna, även de
            borgerligt styrda, tvingas höja skatten och ta ut mer pengar av
            invånarna. Man ser att verklighetens borgerliga politik inte går
            att genomföra ute på golvet. Det går inte att dra ned mer. 130
            miljarder har plockats bort.
          </note>
          <note>
            Om äldreomsorgen är så viktig, Barbro Westerholm, varför används
            inte de pengarna till äldreomsorgen? Varför väljer man att dela
            ut dem till Danderyd och liknande områden i stället för äldreomsorgen?
            Det är dit de stora pengarna har gått. Sedan kan man prata om
            projekt i all ära, vi har ingenting emot dem. Men kvar står dessa
            gigantiska skattesänkningar. Folk har börjat vakna och tycker
            att det inte gick att äta kakan och samtidigt ha den kvar.
          </note>
          <note type="speaker">
            Anf. 81 MARGARETA B KJELLIN (M):
          </note>
          <note>
            Herr talman! Regeringens mål för äldrepolitiken ligger fast.
            Här är det viktigt att veta att äldre ska kunna leva ett aktivt
            liv och ha inflytande i samhället och över sin vardag. Äldre ska
            få åldras i trygghet och med bibehållet oberoende. Äldre ska bemötas
            med respekt. Äldre ska ha tillgång till god vård och omsorg.
          </note>
          <note>
            Dessa mål, tillsammans med den nationella värdegrunden, skapar
            ett bättre liv för våra äldre. Det får inte vara så att bara för
            att man har fyllt 65 och har ett vårdbehov ska man tas ifrån möjligheten
            att styra sitt eget liv. Att känna välbefinnande och på ett självständigt
            sätt få påverka sin vardag är en mänsklig rättighet.
          </note>
          <note>
            De insatser som alliansregeringen har gjort har lett till att
            vi enligt olika internationella rapporter, som den sammanställning
            som är gjord av biståndsorganet Help Age, visar mycket goda resultat.
            Sverige är ett av de bästa länderna att bli gammal i. Enligt den
            nyligen publicerade OECD-rapporten har Sverige en mycket bra vård
            för långtidssjuka, för vård vid höftledsfrakturer och vid stroke.
            Det är sjukdomar som drabbar äldre människor.
          </note>
          <note>
            Sedan alliansregeringen tillträdde 2006 har vi enträget arbetat
            för att stärka de äldres rättigheter och för att de ska kunna
            fortsätta att leva ett självständigt liv och kunna känna välbefinnande
            – så även i år, herr talman. De 1,7 miljarder som regeringen föreslår
            att riksdagen ska anvisa för 2014 inom äldrepolitiken ska fortsätta
            att bidra till att regeringens mål uppfylls. Det är saker som
            att stimulera kommunerna att utveckla kvaliteten i äldreomsorgen.
          </note>
          <note>
            Varje gång jag gör ett verksamhetsbesök och varje gång jag möter
            olika kommuner som stärker kvaliteten är det lika fantastiskt.
            Det kan vara alltifrån personliga omvårdnadsplaner, där man alltid
            ställer frågan hur människan som man har framför sig ska kunna
            uppleva välbefinnande, till att vårdpersonalen diskuterar den
            nationella värdegrunden och faktiskt sin egen roll i sammanhanget.
            Likaså kan det vara att öka de äldres valfrihet, trygghet och
            självbestämmande genom egna val av alltifrån mat och sociala aktiviteter
            till vem som ska ge dem omvårdnad.
          </note>
          <note>
            Värdet, herr talman, av att stimulera alla sinnen är mycket underskattat.
            Ny forskning visar på detta. På många vård- och omsorgsboenden
            växer listan med olika aktiviteter som musik, läsning, matstunder,
            opera och frågesporter. Kultur i vården stärker välbefinnandet
            och motverkar förvirring. Det är också ett område som regeringen
            satsar på även om det är ett annat budgetområde än det vi just
            nu diskuterar.
          </note>
          <note>
            Det kan vidare handla om sådana saker som att höja kompetensen
            bland personalen och öka kunskapen inom äldreområdet. Det är två
            prioriterade områden som går hand i hand.
          </note>
          <note>
            Den insats som jag tror på sikt är den enskilt viktigaste är
            den nationella värdegrunden. Jag måste säga att det är en insats
            som jag från början inte trodde så mycket på, men där har man
            skapat möjligheter till lokala värdighetsgarantier. Det jag möter
            ute är att medvetenheten och kunskapen om värdegrunden har ökat
            otroligt hos personalen. Det är ett faktum. Man hör diskussioner
            som: Hur ska vi kunna åstadkomma välbefinnande? Hur ska vi skapa
            ett bra bemötande för var och en?
          </note>
          <note>
            Politiker på alla nivåer måste på ett helt annat sätt diskutera
            vad som är kvalitet inom äldreomsorgen och kanske i varje kommun
            bestämma sig för vilken kvalitet som kommunen är beredd att satsa
            på. Alla behov måste tillgodoses för att man ska kunna skapa livskvalitet.
          </note>
          <note>
            Häromveckan besökte jag ett äldreboende, ett privat äldreboende
            i Stockholm, där kvalitetskriterierna fanns uppsatta på stora
            tavlor på väggen för var och en att läsa, för deras kunder, för
            anhöriga och för personalen. Kvalitetskriterierna var kopplade
            till lönekriterierna. Varje dag blev man påmind om vilken kvalitet
            man kunde förvänta sig. Inget var underförstått, allt var tydligt,
            samma pris som för alla andra boenden, ingen extra kostnad.
          </note>
          <note>
            Anhörigstödet, som har berörts här, är också betydelsefullt.
            Hur det ska utvecklas är viktigt. I dag har vi en lagstiftning
            som säger att kommunerna ska ha ett anhörigstöd men inte hur det
            ska se ut. Därför förstärker alliansregeringen Nationellt kompetenscentrum
            anhöriga för att de ska jobba vidare med detta. Vi lägger mer
            pengar även på Demenscentrum för att utveckla olika vårdmetoder
            för demenssjuka.
          </note>
          <note>
            Sedan vill jag komma till ett annat viktigt fokusområde, och
            det är boendet. Begreppet kvarboende i hemmet – vad betyder det?
            Om man inte bor där man hittills har bott, bor man borta då? När
            man flyttar byter man ett hem till ett annat hem.
          </note>
          <note>
            Alliansregeringen är medveten om att det behövs fler bra boenden
            för de äldre i Sverige och fortsätter satsningen, inte med att
            bygga boenden i alla kommuner men med stimulansmedel till kommunerna
            för att öka antalet boenden. Det avser också trygghetsboenden.
            Vi måste prata mer om vad man flyttar till än om vad man flyttar
            från när det gäller att skapa ett bra liv på äldre dagar. Vi ser
            att fler seniorboenden växer fram. Seniorboenden och trygghetsboenden
            mäts inte i antalet vård- och omsorgsboenden eftersom de inte
            är behovsbedömda, men de skapar likväl trygghet för de äldre.
          </note>
          <note>
            Det är några viktiga områden som stärker varje person som är
            i behov av insatser på äldre dagar. Vi får inte återigen sätta
            förmyndare på äldre människor och frånta dem rätten att bestämma
            själva. Här gäller närhetsprincipen. Besluten ska helst tas av
            de enskilda själva och, i den mån de inte kan, så nära som möjligt.
          </note>
          <note>
            Bästa sättet att öka resurserna till äldreomsorgen är att få
            fler i jobb. Om bruttonationalprodukten ökar med 2 ½ procent ökar
            medlen till kommunerna med 15 miljarder. Därför är alliansregeringen
            en bättre förutsättning för mer pengar till vården. En politik
            för fler jobb är bättre än en politik för fler bidrag. Det är
            när jobben växer till som kommunerna blir självförsörjande, kommunerna
            såväl som alla människor som gått från utanförskap till jobb.
          </note>
          <note>
            Mot den bakgrunden, herr talman, yrkar jag bifall till förslaget
            i SoU1, utom på punkterna 2 och 4.
          </note>
          <note type="speaker">
            Anf. 82 CATHARINA BRÅKENHIELM (S) replik:
          </note>
          <note>
            Herr talman! När jag först lyssnade på Margareta B Kjellin tänkte
            jag: Oj, hon kanske nästan är socialdemokrat. Hon räknade upp
            otroligt mycket som är viktigt inom äldreomsorgen. Men sedan börjar
            man fundera i vilken verklighet som Margareta B Kjellin har varit.
            Är det här saker som Margareta har sett ute, eller är det sådant
            som saknas? En fråga som naturligtvis kom upp på en gång var:
            Hur ska det finansieras? Det är min första fråga till Margareta
            B Kjellin.
          </note>
          <note>
            Det kan väl inte vara så att de äldre ska hinna gå bort innan
            alla de arbetstillfällen som partiet för arbetslinjen har skapat
            genererar pengar som sedan ska användas inom äldreomsorgen? Det
            är långt bort innan de äldre kan få detta till godo.
          </note>
          <note>
            Margareta B Kjellin säger att det är ett parti för arbete och
            att vi är ett parti för bidrag. Jag förstår inte riktigt. Vi har
            väl aldrig haft så hög arbetslöshet som nu när de borgerliga styr.
          </note>
          <note>
            Min fråga är: Med vilka pengar ska det göras verksamhet av allt
            detta fantastiska? När ska det genomföras? Varför använder man
            inte de pengar som finns i Sverige? Sverige är ett rikt land.
            130 miljarder kronor har man över som man har delat ut till dem
            som är i störst behov av pengar, de i Danderyd och liknande områden.
            Varför använder ni inte, Margareta B Kjellin, de pengarna till
            äldreomsorgen och allt det fantastiska som Margareta B Kjellin
            räknar upp?
          </note>
          <note type="speaker">
            Anf. 83 MARGARETA B KJELLIN (M) replik:
          </note>
          <note>
            Herr talman! Jag vet inte om Catharina Bråkenhielm aldrig är
            ute och besöker verkligheten. Jag är där varje vecka, jag besöker
            äldreboenden varje vecka. Det är inte bra överallt, och det har
            aldrig någon påstått. Men det är regeringens mål, och det jobbas
            det enträget vidare med.
          </note>
          <note>
            Man pratar om finansiering. Först ska vi kanske göra klar en
            sak: Jobbskatteavdraget har en begränsning uppåt; man kan inte
            tjäna hur mycket som helst för att få del av det. Den som tjänar
            mest på det är en sjuksköterska, en undersköterska, en polis.
            Jag tror inte att de fyller Danderyd. Det gäller inte bara dem
            som bor där, utan människor i hela landet. De har fått en hel
            månadslön till per år, trots det har vi uppåt 40–50 miljarder
            extra att ge, eller kanske tack vare det. Det är där vi har de
            drygt 200 000 fler arbetstillfällen som kommit till i Sverige.
          </note>
          <note>
            Oavsett hur de har de har kommit till har de skapat det utrymme
            som gör det möjligt att finansiera den vård som vi har i dag.
            Vi har gett 4 miljarder per mandatperiod extra till äldreomsorgen,
            och vi fortsätter att satsa pengar. Under 2014 satsas det 1,7
            miljarder på sådant som vi i alliansregeringen prioriterar. Det
            som du tycker är så fantastiskt är det som kommer till när man
            har en politik som skapar jobben och finansieringen, och när man
            har tydliga målsättningar för det som man vill åstadkomma.
          </note>
          <note>
            Det är den äldre människan som ska vara i centrum, inte det kommunala
            systemet.
          </note>
          <note type="speaker">
            Anf. 84 CATHARINA BRÅKENHIELM (S) replik:
          </note>
          <note>
            Herr talman! Nu hörde jag nog fel. Du sa att ni har en politik
            som skapar jobben. Var är de? Det är ju en jättehög arbetslöshet.
            Ni har inte skapat några nya jobb. Arbetslösheten har ökat hela
            tiden.
          </note>
          <note>
            Vem är det som befinner sig i verkligheten? Jag möter i verkligheten
            varje dag här, ute på äldreboenden och när jag åker hem. Jag kan
            inte se att det har skapats några jobb. Jag kan se stora brister
            när jag besöker äldreboenden. Det fattas personal. Man har delade
            turer, man kämpar och får ta in vikarier på grund av att sjukskrivningarna
            har ökat. Det fungerar inte i Sveriges verklighet för våra äldre
            i dag. Det behövs helt enkelt mer resurser.
          </note>
          <note>
            Man har frågat människor vilket parti de har störst förtroende
            för när det gäller vård och omsorg. Moderaterna ligger otroligt
            lågt. Människor har inte förtroende för Moderaternas vård- och
            omsorgspolitik. Förtroendet uppgår till ca 10 procent, och det
            är ju inte mycket att hänga i julgranen. Ändå fortsätter Margareta
            B Kjellin att med envishet upprepa att det är den nuvarande politiken
            som ska åstadkomma stora förändringar.
          </note>
          <note>
            När ska ni nå upp till målet om allt det fina som Margareta B
            Kjellin räknade upp? Ska det nås utan resurser? Och var ska de
            komma ifrån? De frågorna skulle jag vilja ha svar på.
          </note>
          <note type="speaker">
            Anf. 85 MARGARETA B KJELLIN (M) replik:
          </note>
          <note>
            Herr talman! Catharina Bråkenhielm verkar inte vara medveten
            om att vi har en internationell finanskris. Trots det har det
            blivit mer än 220 000 nya jobb i Sverige. Det är fantastiskt.
          </note>
          <note>
            När jag är ute och besöker äldreboenden möter jag människor som
            jobbar med att titta på den nationella värdegrunden.
          </note>
          <note>
            Jag har varit i Lycksele på ett äldreboende som var med i tv.
            Där klarade man till och med att utveckla och förbättra äldreomsorgen
            trots att man medan tv-programmet spelades in genomgick en minskning
            av tillförda medel. Man började titta på hur resurserna används.
            Det måste man också göra. Vi pratar väldigt ofta om pengar som
            vi inte har. Vi pratar mycket sällan om de pengar som vi har och
            hur de används.
          </note>
          <note>
            Det har vi gjort, och det är dessa pengar och skatteintäkter
            som alliansregeringen har använt till att skapa fler nya jobb.
            Trots en internationell finanskris har man lyckats med detta.
            Det är det som har bidragit till att uppfylla de mål som man jobbar
            efter ute i verksamheterna.
          </note>
          <note>
            Sedan kan man beklaga situationen i Östhammar, men det kan ju
            du ta med din kollega i kommunstyrelsen, som är socialdemokrat.
            Varför i hela friden väcker man de äldre och duschar dem kl. 5?
            Det är makalöst, tycker jag.
          </note>
          <note type="speaker">
            Anf. 86 MARIA LUNDQVIST-BRÖMSTER (FP):
          </note>
          <note>
            Herr talman! Jag vill börja med att yrka bifall till förslagen
            i SoU1 förutom punkterna 2 och 4.
          </note>
          <note>
            Jag kommer i mitt anförande att fokusera på psykiatri, funktionshindersfrågor
            och socialtjänst.
          </note>
          <note>
            Sedan 2007 genomför regeringen en omfattande satsning på psykiatriområdet
            för att åstadkomma konkreta och varaktiga förbättringar för personer
            med psykisk ohälsa.
          </note>
          <note>
            Bara under 2014 avsätter man ca 850 miljoner kronor per år för
            att förebygga psykisk ohälsa, men också för att förbättra vården
            och omsorgen. I detta arbete prioriteras barns och ungas ohälsa
            samt personer som har mer varaktig problematik. Under åren sedan
            2007 har regeringen satsat totalt ca 3,7 miljarder inom psykiatriområdet.
            Det finns en särskild satsning som regeringen gör som förkortas
            PRIO. Det står för en plan för riktade insatser inom området psykisk
            ohälsa.
          </note>
          <note>
            Herr talman! Ett delmål i denna satsning är bland annat att skapa
            förutsättningar för att minska förekomsten av självskadebeteende
            bland unga. Antalet ungdomar som skadar sig själva har ökat under
            de senaste tio åren. Där har SKL och regeringen en överenskommelse
            för att öka kunskapen både lokalt och regionalt. Det är det som
            PRIO handlar om. Det handlar om mer kunskap, högre kompetens,
            mer samverkan och om att jobba med attityder och värderingar kring
            psykisk ohälsa. I detta arbete är även patienter, anhöriga och
            brukarorganisationerna involverade.
          </note>
          <note>
            Herr talman! Rekrytering av psykiatriker är ett annat fokusområde
            för regeringen, och vi kan nu se att antalet läkare som väljer
            att göra sin specialisttjänstgöring inom psykiatrin och barn-
            och ungdomspsykiatrin stadigt ökat under de senaste åren. Regeringen
            har också förstärkt psykiatrin genom en fördjupad psykiatriutbildning
            för AT-läkare och även satsat på att fortsätta att utbilda inom
            det psykoterapeutiska behandlingsområdet. Sedan vet vi att tillgänglighetsarbetet
            fortsätter inom barn- och ungdomspsykiatrin. Det finns en del
            landsting som har lyckats bra med detta, och det finns en del
            landsting som tyvärr har lyckats mindre bra.
          </note>
          <note>
            Funktionshinderspolitiken utgör ett annat viktigt område i budgeten.
            De nationella målen är ambitiösa. Där kan vi bland annat läsa
            att samhället ska utformas så att människor med funktionsnedsättning
            i alla åldrar blir fullt delaktiga i samhället och att jämlikhet
            i levnadsvillkor för flickor och pojkar samt män och kvinnor ska
            gälla.
          </note>
          <note>
            Vi har här i riksdagen antagit en funktionshindersstrategi som
            följs upp av myndigheten Handisam – Myndigheten för handikappolitisk
            samordning – där vi kan få en löpande avstämning kring hur olika
            myndigheter, kommuner och landsting arbetar med delaktighet och
            tillgänglighet. Man konstaterar i den senaste rapporten att förändringsarbetet
            pågår, men att det går väldigt långsamt. Personer med funktionsnedsättning
            har mindre delaktighet och sämre förutsättningar, men det har
            skett förbättringar inom vissa områden. Vi får hoppas att vi snart
            kan få se ett betänkande om att bristande tillgänglighet ska ses
            som diskriminering. Det skulle underlätta mycket; det är jag övertygad
            om.
          </note>
          <note>
            Herr talman! En stor utmaning är att skapa fler arbetstillfällen
            för personer med funktionsnedsättning, eftersom de i högre grad
            står utanför arbetsmarknaden. Arbetsgivare saknar i dag kunskap
            och incitament för att skapa tillgängliga arbetsplatser. Vad har
            då regeringen gjort för att förbättra möjligheterna på arbetsmarknaden?
            Jo, antalet subventionerade anställningar har ökat. Stöden för
            arbetshjälpmedel och personligt biträde har också höjts. Ett praktikantprogram
            i statliga myndigheter har satts i sjön, och fram till juni i
            år hade man från myndigheterna anmält att man kan ta emot ca 1
            800 praktikanter.
          </note>
          <note>
            Barn med funktionsnedsättning och deras möjligheter att komma
            till tals är ett annat viktigt fokusområde som har hög prioritet.
            Handisam och Barnombudsmannen har fått uppdraget att undersöka
            hur barn och unga med funktionsnedsättning upplever sin situation.
          </note>
          <note>
            Mycket är på gång inom funktionshindersområdet och med arbetet
            att förverkliga intentionerna i FN:s konvention om rättigheter
            för personer med funktionsnedsättning.
          </note>
          <note>
            Herr talman! Jag vill också uppehålla mig lite vid politiken
            för sociala tjänster. De övergripande målen för individ- och familjeomsorg
            handlar om att stärka förmågan och möjligheten till social delaktighet
            för människor i ekonomiskt och socialt utsatta situationer och
            att stärka skyddet för barn och unga.
          </note>
          <note>
            Av de utredningar och rapporter och den tillsyn som görs kan
            man se att det skett en positiv utveckling inom den sociala barn-
            och ungdomsvården. Även de öppna jämförelserna visar på en positiv
            utveckling, men fortfarande finns det alltför stora skillnader
            mellan kommunerna. Kvalitetsutvecklingsarbetet ska fortsätta.
            Socialtjänsten ska bli mer synlig och arbeta mer förebyggande.
            Det är också viktigt med kompetensutveckling hos personalen. Vi
            ska senare i dag diskutera ett behörighetsbetänkande. Vidare har
            ju regeringen sedan tidigare infört en jobbstimulans inom socialtjänsten:
            fritidspengen, som också tidigare talare har nämnt.
          </note>
          <note>
            När det gäller våld i nära relationer har regeringen riktat både
            utbildnings- och kompetenshöjande insatser under flera år. Man
            har också börjat med öppna jämförelser när det gäller kvinnojourer.
            Jag ser fram emot att ta del av det uppdrag som Carin Götblad
            har fått av regeringen. Hon har utsetts till nationell samordnare
            mot våld i nära relationer.
          </note>
          <note>
            Herr talman! I fråga om LSS, denna rättighetslag, lagen om stöd
            och service till vissa funktionshindrade, vet jag att det pågår
            ett arbete. Flera myndigheter jobbar med att följa upp dels beslut
            som togs i 2013 års budget, dels vad som har hänt när assistansen
            har blivit sämre för en del personer. Genom tidigare politiska
            beslut, ganska långt tillbaka i tiden, och förändrad rättspraxis
            har bedömningarna blivit stramare. Några har också nämnt Kalla
            fakta i TV4 där det framgick hur kommuner skickar sina handläggare
            för att lära sig formulera avslag på assistansansökningar.
          </note>
          <note>
            Detta är inte acceptabelt. Det handlar om mänskliga rättigheter
            och ingenting annat. Det är det assistansreformen handlar om.
            Folkpartiet kommer fortsättningsvis att noga följa denna fråga
            för att värna LSS och förhoppningsvis också kunna utveckla reformen.
          </note>
          <note type="speaker">
            Anf. 87 AGNETA LUTTROPP (MP) replik:
          </note>
          <note>
            Herr talman! Jag tror att vi i mycket delar åsikt, Maria, när
            det handlar om personer med funktionsnedsättning. Jag vill ändå
            passa på tillfället.
          </note>
          <note>
            För ett och ett halvt år sedan hade vi en debatt i riksdagen
            om att göra brist på tillgänglighet till diskrimineringsgrund.
            Oppositionen var för att göra det, men Alliansen sade nej. Det
            som ingick i det beslutet var att det inte behövdes några fler
            utredningar – man tyckte att det var färdigutrett. Nu utreds det
            här ändå, och det ska vara klart någon gång under mandatperioden.
          </note>
          <note>
            Den ena frågan är: Hur ser Maria på det beslut man fattade kontra
            den åtgärd man vidtog?
          </note>
          <note>
            Den andra frågan gäller det vällovliga i konventionerna och i
            våra strategidokument om delaktighet.
          </note>
          <note>
            Vi vet att ungefär hälften av Sveriges skolor är tillgängliga
            för elever som är rullstolsburna. Om vi tittar på elever som är
            beroende av slingor och andra hörseltekniska hjälpmedel eller
            som är beroende av synmarkeringar är det ännu färre. Det är någonting
            som Skolverket har undersökt. SPSM har tittat på hur elever med
            funktionsnedsättning bedömer delaktigheten, och de bedömer den
            inte högt.
          </note>
          <note>
            Det är en lång väg att gå, och jag undrar om Alliansen har några
            vägar.
          </note>
          <note type="speaker">
            Anf. 88 MARIA LUNDQVIST-BRÖMSTER (FP) replik:
          </note>
          <note>
            Herr talman! Bristande tillgänglighet som diskrimineringsgrund
            är en oerhört viktig fråga för Folkpartiet. Min förhoppning är
            att vi snart ska se det resultat som departementet har kommit
            fram till. Något mer kan jag inte säga. Jag ligger på Erik Ullenhag,
            som är vårt statsråd i departementet, och jag vet att man jobbar
            med frågan.
          </note>
          <note>
            I fråga om delaktigheten känner jag väl till hur det ser ut med
            tillgängligheten inom skolområdet och även när det gäller elever
            med funktionsnedsättning och deras brist på stöd. Nu har man tittat
            på elevhälsan, och vi har i skollagen förtydligat allas rätt till
            stöd utifrån behov och så vidare. Men vi kan inte bara slå oss
            till ro, utan kommer dessa rapporter måste man följa upp dem.
          </note>
          <note>
            Vi har assistansreformen, för det finns också barn med funktionsnedsättning
            som har assistans. Där har vi delaktighet och inflytande. Sedan
            är tillgänglighetsfrågan oerhört viktig, för den påverkar väldigt
            mycket barnens och även andras livskvalitet.
          </note>
          <note type="speaker">
            Anf. 89 AGNETA LUTTROPP (MP) replik:
          </note>
          <note>
            Herr talman! Jag har en kort fråga på ett annat område som jag
            tidigare har ställt till en allianskollega: Hur ser Folkpartiet
            på att göra barnkonventionen till svensk lag?
          </note>
          <note type="speaker">
            Anf. 90 MARIA LUNDQVIST-BRÖMSTER (FP) replik:
          </note>
          <note>
            Herr talman! Folkpartiet har ett landsmötesbeslut på att vi vill
            att barnkonventionen ska bli svensk lag. Det är svaret.
          </note>
          <note type="speaker">
            Anf. 91 EVA OLOFSSON (V) replik:
          </note>
          <note>
            Herr talman! Jag tror att Maria Lundqvist-Brömster träffar funktionshinderrörelsen
            lika mycket som jag gör, och jag tror att hon är väl medveten
            om att man inte på många år har känt sig så trängd som man gör
            just nu.
          </note>
          <note>
            Hon nämnde förut detta med sysselsättning. Nu är det ju så att
            arbetslösheten i den här gruppen ökar över låg- och högkonjunktur.
            Det man egentligen väntar på är Funkautredningen, som många är
            positiva till, där det tas lite större och rejälare tag. Men den
            har inte dykt upp. Det vore intressant att höra om den är i antågande.
            Där tar man ett större helhetsgrepp, och det skulle förbättra
            rejält.
          </note>
          <note>
            Sedan har vi hela frågan om personlig assistans och LSS. Jag
            skulle vilja ställa en rak fråga om du vill se över LSS och om
            du vill förtydliga 9 §, som handlar om rätten till personlig assistans,
            och förtydliga frågan om grundläggande behov. Den gör att många
            människor som har haft assistans i många år nu mister assistansen.
            Plötsligt räknas inte det som tidigare sågs som grundläggande
            behov. Det är till exempel om man inte kan göra något med maten,
            som att föra gaffeln till munnen. Det är om man inte kan göra
            mycket i situationer som handlar om hygien och det mest intima.
            Det är likadant med kläder.
          </note>
          <note>
            Vi har tappat en helhetssyn. Det händer att människor som förut
            har kunnat leva självständigt och jämställt inte längre kan göra
            det. Det har också varit situationer där en arbetsterapeut följer
            med ända in i duschen för att klocka hur lång tid det tar att
            duscha och göra olika saker. Vi har fått en väldig fragmentisering
            och ett millimeterpill. Jag vill gärna höra hur du ställer dig
            till detta.
          </note>
          <note type="speaker">
            Anf. 92 MARIA LUNDQVIST-BRÖMSTER (FP) replik:
          </note>
          <note>
            Herr talman! Funkautredningen kom med väldigt många bra förslag.
            Det kan jag verkligen hålla med om. Som jag förstår det jobbar
            nu Arbetsmarknadsdepartementet med en del av de förslagen. Tyvärr
            kan jag inte säga så mycket mer. Men jag har förstått av Folkpartiets
            representant i arbetsmarknadsutskottet att Funkautredningen är
            levande och att man ska återkomma med förslag till riksdagen.
          </note>
          <note>
            Den andra frågan var hur Folkpartiet ser på assistansen och om
            det behövs ett förtydligande i lagstiftningen. Ja, Folkpartiet
            har motionerat i den frågan sedan flera år tillbaka. Jag tror
            att den första motionen väcktes 2010 eller så.
          </note>
          <note>
            Nu ligger det flera uppdrag på myndigheter, på Socialstyrelsen
            men framför allt på ISF. Där har vi fått en delrapport som kanske
            inte sade så mycket, eftersom man ska gå igenom journalhandlingarna
            manuellt. Slutrapporten kommer i oktober 2014.
          </note>
          <note>
            Jag är ute och besöker handikapporganisationerna väldigt mycket,
            och jag träffar många kontakter. Helt klart tror jag personligen
            att vi måste landa i ett förtydligande i assistanslagstiftningen.
            Det är också en uppfattning som vi har diskuterat i Folkpartiet.
            Eftersom vi vill värna assistansreformen är det vad som gäller.
          </note>
          <note type="speaker">
            Anf. 93 EVA OLOFSSON (V) replik:
          </note>
          <note>
            Herr talman! Det är väldigt glädjande, för det vill Vänsterpartiet
            också. Då är vi i alla fall tre partier här – Miljöpartiet också
            – som står för den linjen. Men jag konstaterar att det tyvärr
            inte är någon regeringslinje. Det verkar inte som att man i regeringen
            känner sig speciellt oroad för den här utvecklingen. Det tycker
            jag är väldigt synd, för många människor är oroliga.
          </note>
          <note>
            När det gäller Funkautredningen var det faktiskt oppositionen
            i arbetsmarknadsutskottet som sade till regeringen: Kom tillbaka
            nu! Sitt inte och håll på den här viktiga frågan! Det skulle betyda
            mycket för människor som inte har ett arbete i dag.
          </note>
          <note>
            Den arbetsmarknad vi har i dag, där man ska flaxa omkring, vara
            flexibel, jobba lite extra här och lite extra där och ha otrygga
            anställningar, gör det ännu svårare för människor med funktionsnedsättning.
            De har inte lika stora möjligheter att flytta runt mellan en massa
            olika arbetsgivare. Det är därför viktigt att Funkautredningen
            kommer.
          </note>
          <note>
            Det är också väldigt positivt om det äntligen händer något –
            jag tror att det har gått 1 193 dagar efter det att remisstiden
            gick ut på utredningen Bortom fagert tal – om bristande tillgänglighet
            som diskriminering , ett nu i hög grad ironiskt namn på den utredning
            som tittade på detta med att få en lagstiftning om bristande tillgänglighet
            som diskriminering.
          </note>
          <note>
            Vi i Vänsterpartiet har också avsatt pengar för att sätta fart
            på tillgänglighetsarbetet. Det har vi gjort under ett visst antal
            år, för man ska ju ha med sig tillgänglighetsfrågorna hela tiden.
          </note>
          <note>
            Jag tycker att det var positivt att Maria Lundqvist-Brömster
            tog upp frågan om mäns våld mot kvinnor. Den stora osäkerheten
            är ekonomin för jourerna runt om i landet. De får projektbidrag
            och vet inte hur länge det blir. Vi vill ha ett statligt grundbidrag
            på 200 miljoner kronor till jourerna ute i landet.
          </note>
          <note>
            Hur vill Folkpartiet säkra jourernas fortsatta existens?
          </note>
          <note type="speaker">
            Anf. 94 MARIA LUNDQVIST-BRÖMSTER (FP) replik:
          </note>
          <note>
            Herr talman! Regeringen har gjort en satsning på kvinnojourerna.
            Maria Arnholm har varit mycket tydlig med att man satsar betydligt
            mer på att permanenta de resurser som har getts till kvinnojourerna.
          </note>
          <note>
            Jag har inget annat svar än att det är alliansregeringens linje
            i den frågan.
          </note>
          <note type="speaker">
            Anf. 95 KARIN ÖSTRING BERGMAN (C):
          </note>
          <note>
            Herr talman! Ansvaret för att utföra hälsovård, sjukvård och
            social omsorg ligger till största delen hos landsting och kommun,
            vars medel avgörs av hur många människor som har jobb och därmed
            betalar skatt. Statens uppgift inom området är främst att stötta,
            samordna och – ännu viktigare – att driva en jobbskapande politik,
            så att det kommer in mer skattemedel till landsting och kommun.
          </note>
          <note>
            I mina politiska uppdrag hemma i Göteborg och Västra Götaland
            ser jag att alliansregeringens politik gör positiv skillnad. Till
            exempel har kömiljarden gjort skillnad. Väntetider följs nu upp
            och diskuteras, och åtgärder sätts in.
          </note>
          <note>
            Antalet vårdcentraler i Göteborg fördubblades tack vare VG Vårdval.
            Nästa steg är att utveckla ersättningsmodellen.
          </note>
          <note>
            Lagen om valfrihet, LOV, har inte införts i S-styrda Göteborg.
            Men de har i alla fall blivit påverkade och infört Göteborgsmodellen,
            en lightversion av LOV.
          </note>
          <note>
            Herr talman! Jag anser att regeringens anslagsförslag inom utgiftsområde
            9 är väl avvägt och yrkar bifall till utskottets förslag i betänkandet
            SoU1, frånsett beslutspunkterna 2 och 4.
          </note>
          <note>
            Jag vill även passa på att tacka socialutskottet för mina två
            månader i utskottet. Efter jul återgår jag till mitt arbete på
            Volvo Personvagnar och deltidspolitiken i Göteborg och Västra
            Götalandsregionen. Jag tar med mig värdefull erfarenhet härifrån.
          </note>
          <note type="speaker">
            Anf. 96 AGNETA LUTTROPP (MP) replik:
          </note>
          <note>
            Herr talman! Jag vill bara ställa samma fråga till dig som jag
            har ställt till Kristdemokraterna och Folkpartiet: Hur ser Centerpartiet
            på att införa barnkonventionen i svensk lag?
          </note>
          <note type="speaker">
            Anf. 97 KARIN ÖSTRING BERGMAN (C) replik:
          </note>
          <note>
            Herr talman! Hade jag vetat att jag skulle få den frågan hade
            jag letat upp svaret. Jag personligen tycker att det är ett jättebra
            förslag, men jag vet tyvärr inte vad Centerpartiets officiella
            ställning i den frågan är.
          </note>
          <note type="speaker">
            Anf. 98 AGNETA LUTTROPP (MP) replik:
          </note>
          <note>
            Herr talman! Det var ett ärligt svar. Jag förstår att det kan
            vara så. Jag försöker bara ringa in vilket eller vilka partier
            som inte riktigt är med på detta. Folkpartiet vill, och Kristdemokraterna
            vill. Jag kanske kan få svar på vad Centerpartiet vill en annan
            gång.
          </note>
          <note type="speaker">
            Anf. 99 KARIN ÖSTRING BERGMAN (C) replik:
          </note>
          <note>
            Herr talman! Jag tar med mig den frågan och hoppas verkligen
            att vi står bakom detta. Annars får jag påverka mitt parti.
          </note>
          <note type="speaker">
            Anf. 100 MARGARETA LARSSON (SD):
          </note>
          <note>
            Herr talman! Jag vill inleda med att yrka bifall till reservationerna
            6, 9 och 10. Det kan hända att jag drar ut några minuter på mitt
            anförande.
          </note>
          <note>
            Herr talman! Reinfeldt, vår statsminister, stod här i kammaren
            den 12 december i en frågedebatt mot en av mina kolleger, som
            tog upp regeringens misslyckande med dem som hade vanvårdats i
            samhället och bristerna kring Ersättningsnämnden.
          </note>
          <note>
            Till svar påstod statsministern, med sin sedvanliga sarkasm i
            rösten, att det var bra att Sverigedemokraterna visade engagemang
            för människor som hade kommit till korta och inte fått den uppmärksamhet
            de förtjänar. Smaka på de uttrycken: kommit till korta och inte
            har uppmärksammats på det sätt de förtjänar.
          </note>
          <note>
            Då handlar det om människor som i vissa fall har slitits från
            sina föräldrar, våldtagits, misshandlats, varit arbetsslav och
            tvingats äta sina spyor. Statsministern menade alltså som svar
            att en sådan behandling endast handlar om att man har kommit till
            korta eller inte fått den uppmärksamhet man förtjänar.
          </note>
          <note>
            Det säger mycket om hur svenska politiker fortfarande ser på
            den här gruppen, som i generationer fått sina liv förstörda genom
            det svenska samhällets försorg. Dessutom ifrågasätter regeringspartierna
            mitt och partiets engagemang i den här frågan. Då skulle jag vilja
            fråga samtliga: Varför skulle inte jag eller mitt parti kunna
            engagera mig i den här frågan?
          </note>
          <note>
            Min mor åkte själv in och ut på psyket och pumpades full av psykofarmaka.
            Hon tog livet av sig, och jag blev föräldralös vid fyra års ålder
            och blev placerad. Jag satt på barnhem i omgångar, första gången
            när jag var åtta månader gammal.
          </note>
          <note>
            Kanske borde man ha lite mer på fötterna innan man försöker förringa
            någon.
          </note>
          <note>
            Herr talman! Regeringen hade 2011 en gedigen slutrapport från
            Vanvårdsutredningen att utgå från. Utredningen hade tillsatts
            i juni 2006 och pågick i fem år. Slutrapporten var väl underbyggd
            och understödd av såväl forskning som faktiska berättelser och
            djupintervjuer.
          </note>
          <note>
            Jag vill ta ett exempel. Lille Peter hade stulit vykort och blev
            placerad i omgångar på barnhem. Han blev utsatt för sexuella övergrepp
            av andra äldre barn och personal på barnhemmet. Då det blev skandal
            flyttades han till ett fosterhem och blev återigen sexuellt utnyttjad
            av sin fosterfar. Däremellan användes han som slavkraft.
          </note>
          <note>
            Ändå valde Maria Larsson i september 2011 att strunta i utredningen
            och tyckte att ingen skulle få ersättning. Är det då förvånande
            att det blev ett ramaskri från intresseorganisationerna, trots
            att de redan var splittrade? På det följde Socialdemokraterna,
            Vänstern och Miljöpartiet. Medierna var inte heller sena att plocka
            upp frågan när ett statsråd utsattes för så oväntad kritik.
          </note>
          <note>
            Som en ryggmärgsreflex kände man troligen på departementet att
            man var tvungen att sy ihop en lösning för att rädda situationen,
            och förslaget gick igenom riksdagen. Ett mer träffande exempel
            på spelteori är svårt att hitta.
          </note>
          <note>
            Det enda parti som hade invändningar mot snabblösningen var Sverigedemokraterna,
            med mig som motionär.
          </note>
          <note>
            Sedan vet alla vad som hände fortsättningsvis. Ersättningsnämnden
            inrättades under stenhård styrning från departementet. Intresseorganisationerna
            splittrades ännu mer när de började skylla på varandra för att
            de hade gått med på uppgörelsen, och regeringen kunde helt enkelt
            strunta i dem. Medierna glömde frågan och vågar nu inte ta i den
            därför att vi sverigedemokrater driver den. Och Hillevi Larsson
            från Socialdemokraterna fick dörren slängd i ansiktet på sig av
            Maria Larsson när hon lyfte frågan i en interpellation – hennes
            parti hade ju sagt ja till överenskommelsen.
          </note>
          <note>
            Nu ska jag berätta hur ersättningen man lovat har fallit ut.
            Totalt har 1 101 beslut fattats. Av dem har 618 varit bifall och
            483 avslag. Det är alltså 44 procent som har fått avslag, trots
            att man enligt uppgift hellre skulle fria än fälla.
          </note>
          <note>
            Kan det vara som statsministern sade i frågestunden, nämligen
            att vissa kan försöka få den ersättning som de inte har rätt till?
          </note>
          <note>
            I modern tid räknar utredningen med 246 troliga fall av övergrepp
            och allvarlig vanvård under åren 2008–2009, alltså 246 troliga
            fall under bara två år. Hur många tror ni då råkade ut för övergrepp
            och allvarlig vanvård under åren 1920–1980, alltså under 60 år?
            Det har varit fråga om skiftande omsorg, bristfälliga kontroller,
            tillåten barnaga och anställda pedofiler på barnhemmen.
          </note>
          <note>
            Herr talman! Många som har vanvårdats av samhället har ringt
            till mig, och jag har hört åtskilliga berättelser om människor
            som har fått avslag från Ersättningsnämnden.
          </note>
          <note>
            En kvinna som blev intagen på riksbarnhem blev ständigt neddrogad.
            Hon har suttit på åtta tio familjehem, blivit utsatt för övergrepp,
            fått näsan avslagen och fick inte tid att berätta klart sin historia
            i Ersättningsnämnden. Hon hade varit nykter i tio år före besöket
            i Ersättningsnämnden. Efter sitt avslag hade hon haft tre återfall
            på två månader. Dessutom hade hon sagt i sociala medier, som ett
            rop på hjälp, att hon fick tanken att hänga sig utanför Ersättningsnämnden
            med en skylt runt halsen där det stod: Tack snälla för att jag
            blev våldtagen igen.
          </note>
          <note>
            Herr talman! Inrättar man, som i detta fall, en slit-och-släng-domstol
            för att uppnå ett visst resultat borde man förstå att det behövs
            en uppföljning. Regeringen tillsatte Ersättningsnämnden utan vägledande
            praxis med en fix budget och ett förväntat antal sökande. Jag
            tror att departementets val av ledamöter, begränsning i budget
            och en departementskille på plats leder till att färre och färre
            sökande ges ersättning. I den senaste rundan av avgöranden har
            57 procent fått avslag. Kanske börjar pengarna ta slut. Hur kunde
            det annars gå så fel?
          </note>
          <note>
            Jag tror att de jurister som man har tillsatt, oavsett hur kompetenta
            de är, inte klarar av att uppfinna en helt ny praxis inom skadeståndsrätten.
            Ersättningsnämndens ledamöter gavs en viss summa pengar, ett förväntat
            antal sökande och sedan ett blankt blad som vägledning – inte
            mycket i form av förarbete och ingen tidigare praxis.
          </note>
          <note>
            Herr talman! Detta handlar om barn som varit fosterhemsplacerade
            sedan tre månaders ålder, blivit slagna, sovit i grisstian, fått
            äta mat som varit för gammal som bestraffningsmetod och aldrig
            fått en present på en födelsedag. Om vissa fick julklappar skickade
            till sig från sina riktiga föräldrar var det inte ovanligt att
            klapparna gömdes av fosterföräldrarna. Dessa barn har blivit våldtagna
            av de andra omhändertagna barnen eller blivit sexuellt ofredade
            av fosterföräldrarnas egna barn, inte bara en gång, som en engångsföreteelse,
            utan upprepade gånger. Gång på gång har detta skett i varje fosterhem
            eller på varje barnhem. De har vuxit upp i barnhem, och vissa
            fall har det bara blivit värre för varje gång de har flyttats.
            Har de funnit en trygg hamn någon gång har de i alla fall flyttats
            av administrativa skäl.
          </note>
          <note>
            Man ska inte heller glömma att allt inte handlar om varje enskilt
            hugg och slag utan om den sorg som man bär med sig och om otryggheten
            genom hela uppväxten – att ha blivit sviken gång på gång, att
            aldrig ha varit trygg och att aldrig ha fått upprättelse eller
            ett förlåt.
          </note>
          <note>
            Herr talman! Fortsätter samhället att svika barn i dag? Om man
            ska tro medierna fortsätter kommuner och stat att placera barn
            hos personer som förgriper sig på dem. Exempelvis blev några barn
            i Uppsala återplacerade i en familj efter anmälan om sexuellt
            övergrepp. Och nu i dagarna ville man låta en dömd pedofil adoptera.
          </note>
          <note>
            Jag har hört berättelser från personer som inte har lämnat någon
            ansökan till Ersättningsnämnden för att de tror att de inte kommer
            att få någon ersättning. Hur mycket rättsförluster, förutom övergreppen
            i statens försorg, blir inte det?
          </note>
          <note>
            Herr talman! Jag ska ge ett annat exempel på en berättelse som
            jag har tagit emot. Det handlar om en kvinna som i nämnden först
            blivit lovad ersättning. Hon hann dock inte berätta allt på en
            halvtimme, vilket är standardtiden. Den person som stöttade henne
            under processen påstod att hon inte fick säga någonting under
            förhandlingen. Efter förhöret bröt kvinnan ihop för att hon inte
            hade kommit ihåg allt och för att det var ett mycket svårt samtal
            hon hade med nämnden. Hon hade inte fått fram allting, och eftersom
            den kvinna som fanns med som stöd inte fick säga något under förhandlingen
            kunde hon inte heller påminna henne om vissa faktaunderlag. Efter
            några dagar kom beskedet att Ersättningsnämnden hade velat ge
            henne ersättningen men att övergreppen inte var av tillräckligt
            allvarlig art.
          </note>
          <note>
            Förra året fick jag förmånen att få följa med till Ersättningsnämnden.
            Det var ett syskonpar som ville att jag skulle följa med som personligt
            stöd. Jag blev bedrövad över mottagandet. Först blev jag utkörd,
            trots att syskonen ville att jag skulle sitta kvar. Men när jag
            började ställa frågor och visade en kopia av propositionen fick
            jag på nåder stanna kvar.
          </note>
          <note>
            Jag upplevde Ersättningsnämndens upplägg som ett kallsinnigt
            förhör. Den sökande blev placerad framför fem personer och fick
            gå igenom hela sin historia på kort tid. Domaren ställde frågor
            utifrån redan inlämnat material med ledande frågor. Det ena av
            syskonen var så nervös över situationen att han hade tagit en
            stor dos lugnande medel för att orka sitta där över huvud taget.
            Han förväntades berätta om sitt livs värsta minnen inför något
            som såg ut som en domstol. Han broderade inte ut sina känslor
            och hur upplevelserna hade påverkat honom. Han var efter mötet
            i djup ångest. Hade han glömt att berätta något, och ansågs han
            vara trovärdig? Det gick han och bar med sig i flera dagar innan
            han fick besked.
          </note>
          <note>
            En annan kvinna hade innan hon gick till Ersättningsnämnden bestämt
            sig för att hon skulle sätta på sig en mask och se så oberörd
            ut hon kunde och undvika risken att bryta ihop i förhandlingen.
            Hon fick avslag, trots svår psykisk och fysisk misshandel på 70-talet
            som sedan övergick till sexuella övergrepp på 80-talet. Hon föll
            alltså på 1980-regeln.
          </note>
          <note>
            Ytterligare en kvinna har berättat att när hon kom till nämnden
            sade någon där: Nu känns det väl skönt att få dina pengar?
          </note>
          <note>
            Hon berättade alltså om sitt livs smärta i barnaåren och fick
            efter några dagar ett okänsligt brev på posten om avslag. Det
            stod att man hade velat ge henne ersättning men att man inte tyckte
            att övergreppen var av allvarlig art.
          </note>
          <note>
            Hon ringde mig efteråt och grät och sade att hon inte orkade
            leva längre. Hon kände sig lurad av löftet om ersättning och kände
            sig oerhört förnedrad.
          </note>
          <note>
            Regeringen med statsministern i spetsen försvarar sina snåla
            bedömningsramar med att beloppet är mycket stort. Men trots min
            väl tilltagna lön som riksdagsledamot kan jag notera att beloppet
            är två månadslöner för statsministern. Regeringens metod verkar
            vara att historien från de sökande måste ifrågasättas. Annars
            kommer bara lycksökare att hämta ut ersättning.
          </note>
          <note>
            Herr talman! Jag ska återgå till min berättelse om när jag följde
            med till Ersättningsnämnden. Den sökande hade då rätt till matersättning.
            Många hade rest långt, och många av dessa människor har det dåligt
            ställt. De är fattiga och utslagna. Matersättningen låg på 60
            kronor. För det skulle de köpa lunch i centrala Stockholm. Jag
            kan berätta att en lunch i riksdagsrestaurangen kostar 80 kronor,
            och det finns inget billigare runt Ersättningsnämnden på Östermalm.
            Det var ytterligare ett slag i ansiktet. För 60 kronor kan man
            knappast äta sig mätt på McDonalds.
          </note>
          <note>
            Många säger att de som sökande har känt sig ifrågasatta i varje
            steg. Det är förhör på förhör, och man har kanske en kurrande
            mage. Det finns en risk att någon som har blivit omhändertagen
            och ifrågasatt och fått en futtig upprättelse, alltså gått igenom
            regeringens mangel, och sedan inte fått ersättning slutligen har
            knäckts och permanent gett upp.
          </note>
          <note>
            Herr talman! Vi har under den tid Ersättningsnämnden har varit
            verksam kunnat se hur man misstolkar begreppet allvarlig art för
            rätt till ersättning. Det fanns en spärr i ersättningen, att vanvården
            skulle vara utöver vad som var tidsenlig barnuppfostran. Sett
            i detta perspektiv verkar det rimligt. Lagen mot barnaga infördes
            inte förrän 1979. Men tolkningen av den här spärren, tillsammans
            med rekvisitet allvarlig art , har använts som förevändning för
            att inte ge ersättning. Detta är något som forskare från Linköpings
            universitet varit oerhört kritiska mot.
          </note>
          <note>
            Det har aldrig varit okej att duscha barn i iskallt vatten. Det
            har inte heller varit okej att använda dem som slavarbetskraft.
            För övrigt förbjöds barnaga redan 1948 på barnhem. Jag vågar därför
            påstå att Ersättningsnämnden inte dömer som lagstiftaren har tänkt.
          </note>
          <note>
            Jag har också hört förhandsuppgifter från jurister och även från
            de sökande om att ersättningskriterierna spretar väldigt. Om nu
            Ersättningsnämnden blir en engångsföreteelse kommer den förhoppningsvis
            att utsättas för betydande granskning i framtiden, något som handledare
            på de juridiska fakulteterna borde älska att skicka sina juridiska
            kandidater på som blodhundar för att undersöka ur varje vinkel.
            Med tanke på att ansökningstiden för ersättning går ut nu till
            nyår, blir det ett mörkt eftermäle den här riksdagen lämnar efter
            sig. Jag tror inte att den kommer klara granskningen.
          </note>
          <note>
            Med tanke på att stupstocken 1980 troligen tog sitt ursprung
            i något illa genomtänkt från någon jurist på departementet och
            handlade om dubbelkompensation eller barnagagränsen borde man
            ha dubbelkollat. Hade man lyssnat på Lagrådet eller en professor
            i civilrätt – eller kanske sin egen vanvårdsutredning – hade man
            upptäckt att 1980-regeln läcker som ett såll. Man borde därför
            ha kurage att förlänga tiden för dem som upplevt riktiga rättsförluster,
            som den person jag berättade om som blivit vanvårdad både före
            och efter 1980.
          </note>
          <note>
            Herr talman! För att byta inriktning: Jag vill även att vi ska
            tala om struktur och strukturella skillnader. Oppositionen brukar
            ju vara glada i att diskutera strukturella skillnader i dagens
            samhälle.
          </note>
          <note>
            En övervägande del av dem som omhändertogs förr var resandefolk
            av olika slag. De förföljdes särskilt mycket av samhället, och
            deras barn togs ifrån dem för minsta lilla. Andra var barn vars
            föräldrar ansågs olämpliga utifrån rådande normer. En del var
            barn som var i akut behov av att flyttas från sin uppväxtmiljö
            till en säker miljö. Här följer ett praktiskt exempel på socialkonservativt
            tänkande om vad jämlikhet är. Oavsett folkgrupp, oavsett kön,
            oavsett allting annat använder samhället sina tvångsmedel för
            att skilja en familj från sina barn. Då menar jag att det finns
            ett ansvar från samhället att vården och omsorgen ska bli god.
            I alla dessa delar misslyckades samhället. Man tog barn från en
            missbruksmiljö och placerade dem hos en pedofilfosterfar.
          </note>
          <note>
            Lyssna nu! Sverigedemokraterna är det enda parti som är beredda
            att stå upp för de barn som blivit tvångsvårdade av samhället
            – oavsett om de tillhör en resandegrupp eller är etniska svenskar,
            finnar, barn till missbrukare eller förståndshandikappade. Vi
            kan ha en metadebatt om Sverigedemokraterna och enskilda frågor
            till tids ände, men det leder inte till några lösningar. Ni andra
            partier kan hålla med oss eller låta bli – men tänk på vilka som
            kommer i kläm.
          </note>
          <note>
            Herr talman! Vi sverigedemokrater förordar för det första ett
            mänskligt bemötande inför, under och efter förhandlingarna i Ersättningsnämnden.
            Vi förordar personligt stöd under förhandlingarna, personligt
            stöd vid avslag och obegränsad rätt till psykologsamtal. Förövaren
            staten borde inte tjäna pengar på att inte betala för psykologhjälp.
            Vi Sverigedemokrater förordar också att man inför en graderad
            skala för ersättning och att man permanentar Ersättningsnämnden
            till dess att alla sökanden fått sin sak prövad. Vi vill att man
            gör det möjligt att överpröva Ersättningsnämndens beslut, för
            att få en enhetlig praxis. Vi vill även att man gör en oberoende
            granskning av Ersättningsnämndens befintliga avgöranden, för att
            se om avgörandena är enhetliga.
          </note>
          <note>
            Vi förordar att staten i framtiden ska stå som garant för ersättningsbeloppet,
            liksom när någon blivit felaktigt häktad. Det är ändå tvångsmedel
            som rör familjen som bara staten kan lagstifta om. Felet behöver
            dock inte vara statens alla gånger, utan det kan vara kommuner
            som brister i ansvar och inte avsätter tillräckliga medel till
            socialtjänsten eller inte prioriterar frågorna. Vi sverigedemokrater
            förordar att det införs en regressrätt, kopplad till de medel
            kommunerna erhåller varje år, för de misstag som begås när det
            gäller omhändertagande av barn.
          </note>
          <note>
            Vi riksdagsledamöter i Sverigedemokraterna har även fått i uppgift
            av vår partistämma att verka för ett återinförande av tjänstemannaansvaret.
            Vi har också tagit fram ett mer heltäckande åtgärdsprogram som
            vi hoppas kunna presentera före nyår.
          </note>
          <note type="speaker">
            Anf. 101 AGNETA LUTTROPP (MP) replik:
          </note>
          <note>
            Herr talman! De berättelser vi hör har vi nog tagit del av i
            alla partier, Margareta. Jag tänker inte närmare uppehålla mig
            vid det.
          </note>
          <note>
            Socialutskottet är ett av de bredaste, om inte det allra bredaste,
            utskotten i hela riksdagen. Därför vore det spännande att veta
            var Sverigedemokraterna står också i en del andra frågor. Det
            gäller till exempel läkarnas administration eller det jag frågat
            de andra partierna om, nämligen barnkonventionen i svensk lag
            och över huvud taget lite frågor som handlar om den svenska sjukvården
            – som funktionshinderfrågor. Det vore spännande att veta var Sverigedemokraterna
            står i de frågorna.
          </note>
          <note type="speaker">
            Anf. 102 MARGARETA LARSSON (SD) replik:
          </note>
          <note>
            Herr talman! Ja, snälla Agneta – barnkonventionen hade varit
            intressant om vi kunde börja sopa rent framför vår egen dörr först,
            men det gör vi inte. Det jag nyss har berättat om och det som
            fortsätter att ske med ungdomar när det gäller familjehem är fortfarande
            ett stort problem. Vi ska alltså sopa rent framför egen dörr innan
            vi tittar framåt.
          </note>
          <note>
            Sedan förstår jag inte varför Agneta Luttropp vill ta upp helt
            andra diskussioner än den jag tog upp i mitt anförande. Jag talade
            om Ersättningsnämnden och om vanvården. Det är vad det handlar
            om.
          </note>
          <note type="speaker">
            Anf. 103 AGNETA LUTTROPP (MP) replik:
          </note>
          <note>
            Herr talman! Det här är en budgetdebatt om utgiftsområdet, och
            då är det naturligt att prata om just budgeten. Där fick jag inga
            riktigt klara besked.
          </note>
          <note type="speaker">
            Anf. 104 MARGARETA LARSSON (SD) replik:
          </note>
          <note>
            Herr talman! Vi kommer att avsätta medel till det jag har presenterat
            – vårt åtgärdsprogram – i vårt vårbudgetalternativ.
          </note>
          <note type="speaker">
            Anf. 105 MAGNUS SJÖDAHL (KD):
          </note>
          <note>
            Herr talman! Politik är ett fascinerande skådespel, och jag har
            förståelse för att det kan upplevas som ganska frustrerande av
            dem som tar del av den politiska debatten. Vem ska vi tro på,
            och vad ska vi lita på? Det har i dag, liksom rätt ofta tidigare,
            målats upp ganska olika bilder av hur det står till i Sverige
            – vi som representerar regeringspartierna lyfter gärna fram det
            som är positivt, och oppositionen fokuserar på problemen. Det
            är lovsånger och klagovisor beroende på vem som tar plats i talarstolen.
          </note>
          <note>
            Det är väl så att sanningen finns någonstans däremellan. Det
            är mycket som är bra i Sverige, men naturligtvis är allting inte
            perfekt. Det handlar om ett ständigt, idogt arbete för att förbättra
            där det finns brister och skapa ett samhälle som är så bra som
            möjligt för så många som möjligt. Det är ett ansvar som åligger
            oss alla på alla nivåer, från den enskilde personens ansträngningar
            till oss i riksdagen och på regeringsnivå.
          </note>
          <note>
            Utgiftsområdet Hälsovård, sjukvård och social omsorg debatterar
            vi nu. Det är alltid vanskligt att uttala sig om hur viktiga olika
            områden är, och man har självfallet en tendens att tycka att just
            det man själv ägnar sig åt eller har ansvar för är viktigare än
            allting annat. Men om man frågar svenska folket hamnar just detta
            område ofta i topp när de ska gradera vad som är viktigt att det
            fungerar.
          </note>
          <note>
            Vi hör ibland i debatten att vi sänker skatterna och sparar in
            på välfärden. Sanningen är dock att under tiden som vi har genomfört
            skattelättnader, som har gjort att en vanlig löntagare fått en
            extra månadslön att disponera varje år, har skatteintäkterna ökat.
            Satsningarna på välfärden har också ökat. Det har även gett möjlighet
            för den som så vill att gå ned i arbetstid och få ut lika mycket
            i lön. Det är en möjlighet som är lagstadgad för småbarnsföräldrar
            att använda sig av – man kan gå ned i arbetstid, och tack vare
            skattelättnaden kan man få ut samma lön.
          </note>
          <note>
            Arbetslinjen i all ära – den omfattar jag naturligtvis – men
            det jag vill kalla relationslinjen är nog så viktigt. Det handlar
            om att vi ska hinna med våra närmaste. Jag tror att få människor
            på sin ålderdom funderar på att de borde ha arbetat mer. Jag tänker
            att det nog är fler som önskar att de hade lagt mer tid på personer
            i sin närhet. Familjen och andra gemenskaper tror jag är väldigt
            viktigt att vi hinner med. Rådet att ge mer tid och mindre pengar
            till personer i ens närhet tror jag är ett råd vi alla kan ta
            till oss.
          </note>
          <note>
            Utgiftsområdet som vi debatterar omfattar 62 miljarder, men det
            är långt ifrån vad de totala åtagandena för Sverige handlar om.
            Den största delen ligger på kommuner och landsting. Närmare 300
            kommuner och drygt 20 landsting eller regioner hanterar de största
            kostnaderna för det som ligger under vård och omsorg. Av de 62
            miljarderna handlar närmare 80 procent om tre olika poster: den
            statliga assistansersättningen, bidrag till läkemedelsförmåner
            och tandvården.
          </note>
          <note>
            Herr talman! Politik handlar om att beskriva en verklighet och
            måla en bild av ett samhälle som vi vill skapa. Jag vill lyfta
            fram två färska rapporter som visar på en glädjande utveckling.
            Det är inga rapporter som är författade på Regeringskansliet,
            utan de kommer från oberoende organisationer.
          </note>
          <note>
            Den första är Rädda Barnens rapport om det som man benämner barnfattigdom
            som visar på en minskning. Man anger i rapporten att man ser positivt
            på flera av regeringens förslag, som man bedömer kommer att leda
            i rätt riktning när det gäller att ytterligare minska den ekonomiska
            utsattheten för barn.
          </note>
          <note>
            Den andra rapporten är från CAN, Centralförbundet för alkohol-
            och narkotikaupplysning, som årligen redovisar skolungdomars drogvanor.
            Här ser vi en tydlig trend mot minskad användning av såväl alkohol
            som tobak och narkotika. Det är en utveckling som har pågått under
            flera år, och även årets resultat pekar på en fortsatt minskning.
            Det är alltså inte så att summan av lasterna är konstant, som
            man ibland tror. Det sker ingen överflyttning från det ena till
            det andra när det gäller tobak, alkohol och narkotika. Här gäller
            det att vi inte ger vika för de drogliberala krafterna, som tänjer
            på gränserna och på ett mer eller mindre försåtligt sätt vill
            tjäna pengar på att sälja beroendeframkallande medel, vare sig
            det handlar om alkohol, tobak eller narkotika. Det är viktigt
            att vi håller fast vid den linjen som omfattas av de flesta.
          </note>
          <note>
            Ett område där det definitivt finns en förbättringspotential
            – det har nämnts här tidigare och jag vill också lyfta fram det
            – är de funktionsnedsattas delaktighet i arbetslivet. Ibland använder
            vi lite slarvigt ordet funktionshindrade när vi talar om personer.
            Det kan tyckas vara en petitess, men jag tycker att det är viktigt
            att vi försöker använda rätt ord. Hindren finns i miljön, och
            det är dessa hinder som vi ska göra vad vi kan för att undanröja.
            Personerna som vi talar om har en funktionsnedsättning.
          </note>
          <note>
            LSS-reformen ska vi värna om. Den har inneburit så mycket för
            så många, och vi ska se till att den inte urholkas. De som har
            rätt till insatser enligt denna rättighetslag ska få det också
            i fortsättningen. Det måste vi hjälpas åt att bevaka med gemensamma
            ansträngningar.
          </note>
          <note>
            Jag är glad att ett enigt arbetsmarknadsutskott har ställt sig
            bakom att regeringen skyndsamt bör återkomma med förslag som tar
            sin utgångspunkt i Funkautredningens förslag. Här finns många
            bra idéer. Vissa delar har genomförts, men vi behöver gå vidare
            här. Arbetslösheten är avsevärt högre bland de funktionsnedsatta
            än i övriga befolkningen, och det är inte acceptabelt. Det handlar
            naturligtvis delvis om attityder. Arbetsplatser som har funktionsnedsatta
            bland sina medarbetare vittnar ofta om vilken tillgång de är.
            Det finns många goda exempel på detta.
          </note>
          <note>
            Men det behövs också skarpa förslag som föreslås i utredningen
            som heter Sänkta trösklar – högt i tak . Det är glädjande att
            vi tycks ha en politisk enighet om att vi kan gå vidare här. Jag
            ser fram emot att vi når fram på detta mycket viktiga område.
          </note>
          <note>
            Slutligen välkomnar jag självklart det besked som Maria Larsson
            gav här i en interpellationsdebatt som jag lyssnade på i fredags.
            Där uttalade hon att det kommer en proposition om att bristande
            tillgänglighet ska utgöra grund för diskriminering. Det är något
            som är efterlängtat, och jag hoppas att det inte ska dra ut på
            tiden.
          </note>
          <note>
            Med dessa ord vill jag tillönska herr talman, ledamöter och övriga
            lyssnare en god och avkopplande julhelg.
          </note>
          <note type="speaker">
            Anf. 106 MEERI WASBERG (S):
          </note>
          <note>
            Herr talman! Det finns mycket som är bra i Sverige, men utmaningarna
            är många och stora. Arbetslösheten har bitit sig fast, skolresultaten
            faller och vården tampas med sina uppgifter.
          </note>
          <note>
            Moderaterna lovade lägre arbetslöshet och minskat utanförskap,
            och ambitionen var det inget fel på. Men verkligheten visar att
            deras svar på varje samhällsproblem, nämligen att sänka skatter
            och försämra våra trygghetssystem, inte funkar.
          </note>
          <note>
            Vi socialdemokrater vill se ett land där vi tillsammans samlas
            för att utveckla vår samhällsmodell. Likväl som vi ställer krav
            på varandra hjälps vi åt.
          </note>
          <note>
            Därför, herr talman, vill jag först säga några ord om den utmaning
            som alltför många människor runt om i landet möter varje dag och
            om den ansträngning som det också innebär för kommunernas ekonomi.
          </note>
          <note>
            Det är ingen nyhet att den borgerliga regeringen alltsedan 2006
            har monterat ned trygghetssystemen och på det sättet skjutit över
            kostnader för arbetslöshet på kommunerna. Över 40 procent av dem
            som i dag är beroende av försörjningsstöd, som vi i dagligt tal
            kallar för socialbidrag, är det enbart på grund av att de är arbetslösa.
          </note>
          <note>
            Under det här året har kommunerna visserligen fått utökade möjligheter
            att ge dessa personer, oavsett ålder, stöd i form av praktik eller
            annan kompetenshöjande åtgärd för att hitta ett nytt jobb. Det
            är också kostnader som egentligen borde ligga på staten. Men tyvärr
            har ju inte heller Arbetsförmedlingen fått rimliga förutsättningar
            av regeringen att göra sitt jobb. Att människor blir fattigare
            för dem inte närmare ett jobb. Det handlar snarare om att de utifrån
            var och ens behov och förutsättningar har rätt till ett individuellt
            stöd för att finna, få och behålla ett arbete.
          </note>
          <note>
            Det finns ett mål som är viktigare än andra, nämligen att Sverige
            ska ha lägst arbetslöshet i Europa 2020. Det kräver mer samarbete
            och mer investeringar, så att svenska företag kan möta framtiden
            genom att växa och anställa. Det är då som vi på bästa sätt kan
            ta oss an de stora framtidsutmaningarna, som att minska klimatförändringarna
            och säkra tillväxten i den globala konkurrensen. Med fler jobb
            får vi också råd med en välfärd att vara stolta över, och om det
            verkar det i alla fall inte råda något tvivel om man har följt
            den här debatten.
          </note>
          <note>
            Herr talman! Nästa område som jag vill beröra under mitt anförande
            får mig osökt att tänkta på finansminister Anders Borg. Han sade
            nämligen vid ett tillfälle att det ska löna sig att arbeta snarare
            än att röka och supa. Om detta skulle vi i sig kunna ha en ganska
            lång debatt, men min fundering är hur det stämmer överens med
            regeringens sätt att i mycket intensiv ultrarapid ta till sig
            kritiken mot de hål som finns i alkohollagen, som både Systembolaget
            och andra har försökt uppmärksamma regeringen på.
          </note>
          <note>
            Vi har, som har nämnts under debatten, kunnat följa den senaste
            tidens händelseutveckling. Och om vi i Sverige vill fortsätta
            med en ansvarsfull alkoholpolitik måste aktionshastigheten hos
            regeringen öka betydligt. Ansvarigt statsråd har på sitt bord
            det betänkande som utredaren lämnade i juli och som nu varit ute
            på remiss till den 1 december. Med tanke på vad utredningen kom
            fram till får vi innerligt hoppas att den grundliga analys som
            statsrådet hänvisade till i ett svar på en skriftlig fråga från
            mig inte drar ut alltför långt på tiden. Då kanske finansministerns
            uttalande om vad som ska löna sig kan komma i en annan dager,
            men det var kanske inte folkhälsoperspektivet som avsågs. Det
            kanske snarare får ses som ett utslag av moralism över vad de
            plånboksförstärkande pengarna ska användas till.
          </note>
          <note>
            Vi socialdemokrater anser att den alkoholpolitiska modellen med
            folkhälsan i centrum har fungerat väl – en modell där Systembolaget
            har uppdraget att ansvara för försäljningen av alkohol till konsumenter
            och som inte har som sin främsta uppgift att tjäna så mycket pengar
            som möjligt genom att öka försäljningen. Precis som min partikollega
            Lena Hallengren kan man ju undra varför inte regeringen har petat
            in det här i budgeten, när man från tid till annan har tagit för
            vana att lägga in olika lagstiftningsdelar i budgeten.
          </note>
          <note>
            Herr talman! Avslutningsvis vill jag bara återknyta till inledningen
            av mitt anförande. Även jag vill lyfta fram att vi är emot regeringens
            aviserade utformning av förslaget till en fritidspeng för barn
            och ungdomar, och det finns flera skäl till det. Vi tycker att
            det borde vara bättre att höja försörjningsstödsnormen, för vi
            tror att de här barnfamiljerna, precis som andra barnfamiljer,
            är kapabla att hantera sin situation och bestämma själva.
          </note>
          <note>
            Till de partier i Alliansen som i denna debatt har sagt sig vilja
            göra barnkonventionen till svensk lag kan jag bara säga: Det var
            synd att ni inte röstade för det när möjligheten gavs för ungefär
            ett år sedan.
          </note>
          <note>
            I detta anförande instämde Ann Arleklo, Lennart Axelsson, Catharina
            Bråkenhielm, Lena Hallengren och Gunnar Sandberg (alla S).
          </note>
          <note>
            Överläggningen var härmed avslutad.
          </note>
          <note>
            9 § Internationellt bistånd
          </note>
          <note type="speaker">
            Anf. 107 KENNETH G FORSLUND (S):
          </note>
          <note>
            Herr talman! För att inte glömma bort det i slutet börjar jag
            med att yrka bifall till två av de reservationer som Socialdemokraterna
            har i betänkandet. Jag yrkar bifall till reservation 11 om kapital-
            och skatteflykt och reservation 16 om styrning, uppföljning och
            utvärdering. Vi står givetvis bakom övriga socialdemokratiska
            reservationer också men avstår från att yrka på dem för att spara
            lite tid i den kommande voteringen. I övriga punkter står vi bakom
            utskottets förslag till beslut.
          </note>
          <note>
            Herr talman! Jag vill särskilt lyfta upp det första förslaget
            till beslut i betänkandet som vi står bakom. Det handlar om målet
            för utgiftsområde 7, alltså målet för biståndspolitiken.
          </note>
          <note>
            Regeringen föreslog i budgetpropositionen ett nytt biståndspolitiskt
            mål. Det kan vara värt att påminna om att det tidigare målet formulerades
            så här: Målet för internationellt utvecklingssamarbete är att
            bidra till att skapa förutsättningar för fattiga människor att
            förbättra sina levnadsvillkor.
          </note>
          <note>
            Regeringen föreslog i budgetpropositionen följande målformulering:
            förbättrade levnadsvillkor för människor som lever i fattigdom
            och förtryck.
          </note>
          <note>
            Man lade till begreppet förtryck utan att göra närmare definitioner
            eller avgränsningar av hur det skulle tolkas. Skulle det svenska
            biståndet gå till människor som lever i både fattigdom och förtryck,
            eller räckte det att vara fattig eller förtryckt? Det här skapade
            olyckliga oklarheter.
          </note>
          <note>
            I målformuleringen som regeringen föreslog togs dessutom perspektivet
            att fattiga människor själva ska kunna förbättra sina levnadsvillkor
            bort. Sammantaget blev målformuleringen olycklig, otydlig och
            oanvändbar.
          </note>
          <note>
            Det mål som gäller i dag slogs fast av riksdagen i samband med
            betänkandet om politiken för global utveckling 2003. Beslutet
            föregicks av en omfattande beredning som involverade en lång rad
            organisationer och personer. Det biståndsmål som den processen
            till slut mynnade ut i var väl och brett förankrat.
          </note>
          <note>
            Målet för det internationella utvecklingssamarbetet, att bidra
            till att skapa förutsättningar för fattiga människor att förbättra
            sina levnadsvillkor, har gällt sedan dess.
          </note>
          <note>
            År 2008 delades utgiftsområdet upp i två delområden med olika
            mål. Vi anser att det är bra att man nu återgår till att ha ett
            och samma mål för hela utgiftsområdet.
          </note>
          <note>
            Däremot har vi socialdemokrater allvarliga invändningar mot den
            målformulering som regeringen föreslagit och framför allt mot
            den närmast totala avsaknaden av process för att arbeta fram ett
            förslag till nytt mål.
          </note>
          <note>
            Det nya mål som föreslagits av regeringen i budgetpropositionen
            för 2014 har inte varit föremål för någon djupare beredning. Vi
            menar att det är olyckligt att regeringen väljer att hantera det
            svenska utvecklingssamarbetet på ett så lättvindigt sätt.
          </note>
          <note>
            Förslaget till mål som regeringen lagt fram har som sagt inte
            varit föremål för en ordentlig beredning och inte heller föregåtts
            av diskussioner med riksdagens partier eller med biståndsaktörer.
            Det som tidigare hanterats som ett riksdagsbeslut i särskild ordning
            förväntades nu passera igenom i samband med detta budgetbeslut.
          </note>
          <note>
            Tack vare konstruktiva diskussioner i utrikesutskottet har vi
            i detta betänkande kunnat enas om en bättre målformulering, dock
            utan att göra anspråk på att den är vare sig perfekt eller slutgiltig.
          </note>
          <note>
            Det är en målformulering som till skillnad från regeringens förslag
            beskriver vikten av att det svenska utvecklingssamarbetet alltjämt
            ser fattiga människor som aktiva aktörer för sin egen utveckling
            och inte som passiva mottagare av svenskt bistånd.
          </note>
          <note>
            Självfallet hade det varit önskvärt att regeringen, för att säkerställa
            såväl förankring som kvalitetssäkring, hade arbetat fram den nya
            målformuleringen i en annan anda. Tyvärr har vi många gånger med
            denna regering sett hur biståndspolitiken bedrivs i slutna processer,
            ofta med mindre goda resultat som följd.
          </note>
          <note>
            Det förslag till biståndsmål som utrikesutskottets nu lägger
            fram till riksdagen i betänkandet lyder: att skapa förutsättningar
            för förbättrade levnadsvillkor för människor som lever i fattigdom
            och förtryck.
          </note>
          <note>
            Människors egna aktiva ansvar och handlingar är åter med i målformuleringen.
          </note>
          <note>
            Jag yrkar bifall till detta och tackar för ett gott och konstruktivt
            arbete i utskottet.
          </note>
          <note>
            Herr talman! Det svenska utvecklingssamarbetet har god kvalitet
            och ger resultat. Samtidigt behöver biståndet utvecklas och förbättras
            ytterligare. Styrningen måste förbättras. Den ska vara tydlig,
            och rätt saker ska mätas och utvärderas.
          </note>
          <note>
            Jakt på kortsiktiga resultat och lätt mätbara insatser får inte
            äga rum på bekostnad av långsiktiga arbetssätt. Öppenhet och transparens
            måste i högre grad än i dag prägla beslutsprocesserna, utvecklingsdebatten
            och reformarbetet inom det internationella utvecklingssamarbetet.
          </note>
          <note>
            En samlad översyn bör göras av det svenska utvecklingssamarbetets
            styrning, organisation och rollfördelning. Där bör analyseras
            hur Utrikesdepartementets och Sidas roller ser ut efter de genomförda
            förändringarna. Frågan är om dagens rollfördelning är organiserad
            på ett optimalt sätt, om olika kompetenser har gått förlorade
            till följd av förändringar och om dessa i så fall behöver byggas
            upp på nytt.
          </note>
          <note>
            I översynen bör det skapas klarhet i vilka krav som ställs på
            olika aktörer, vilka resultat som förväntas och hur dessa ska
            redovisas. Kraven ska vara höga på ordning och reda samt resultat
            i den internationella utvecklingsverksamheten. Samma höga krav
            och mål ska gälla för alla aktörer, exempelvis Utrikesdepartementet,
            Sida, folkrörelser och näringsliv. Samtidigt får inte byråkratiseringen
            av utvecklingssamarbetet fortsätta att växa så att den hämmar
            verksamheten eller hindrar nytänkande.
          </note>
          <note>
            Vilken kompetensförsörjning som krävs för att möjliggöra ett
            utvecklingssamarbete med hög kvalitet är en viktig fråga som bör
            ingå i översynen.
          </note>
          <note>
            Genom hög kompetens i utvecklingsfrågor, analys och idéutveckling
            kan Sverige också i fortsättningen spela en viktig roll i utvecklingspolitiken
            och bedriva en verksamhet i världsklass.
          </note>
          <note>
            Arbetet med landkoncentration behöver ses över. Det handlar till
            exempel om hur länder kan fasas ut ur bilateralt utvecklingssamarbete
            utan att relationer och kunskap går förlorade, hur en landkoncentration
            kan få genomslag och hur andra arbetsformer, som multilateralt
            utvecklingssamarbete och samordning med andra givare, kan spela
            in.
          </note>
          <note>
            I översynen av utvecklingssamarbetets styrning, organisation
            och rollfördelning bör ingå att belysa vilka förändringar som
            har genomförts och vilka effekterna har blivit samtidigt som perspektiv
            från omvärldsförändringar och internationella reformprocesser
            beaktas.
          </note>
          <note>
            Översynen bör göras i en öppen process och leda till att förslag
            läggs fram om hur man ska få till stånd en väl fungerande och
            ändamålsenlig organisation och rollfördelning.
          </note>
          <note>
            För varje biståndskrona som betalas världen över, inte bara av
            Sverige utan av alla länder som lägger pengar på bistånd, försvinner
            tyvärr många gånger fler kronor i kapital- och skatteflykt. Vissa
            uppgifter tyder på att det rent av är tio gånger så mycket. Det
            är medel som utvecklingsländerna behöver använda till fattigdomsbekämpning
            och samhällsservice för sina medborgare.
          </note>
          <note>
            Inom exempelvis FN, OECD och EU pågår olika arbeten för att motverka
            detta. Ett exempel är krav på land-till-land-rapportering som
            ett verktyg mot skatteflykt och korruption, vilket bör utökas
            till fler sektorer och företag.
          </note>
          <note>
            Ökad öppenhet gör det lättare att följa upp företagens verksamhet
            och leder till skärpt förhållningssätt. Det är självfallet något
            som jag som socialdemokrat välkomnar.
          </note>
          <note>
            Likaså måste kraft läggas på att motverka skatteparadis. Automatiskt
            informationsutbyte är ett viktigt verktyg i det arbetet. Sverige
            har förutsättningar att vara ett föregångsland för skatteuppbörd
            och skatteförvaltning och bör därför vara pådrivande i det internationella
            arbetet med beskattning.
          </note>
          <note>
            Men som jag har förstått det är den nuvarande regeringen inte
            intresserad av att driva de här frågorna utan har tvärtom till
            och med varit avvisande till EU-kommissionens förslag när det
            gäller informationsutbyte för att försvåra skatteflykt.
          </note>
          <note>
            Ett av de argument regeringen har är att det i de fattiga länder
            som drabbas av skatteflykt ändå inte finns några skattemyndigheter
            som kan ta hand om informationen och använda den. Ja, det är faktiskt
            så det uttrycks av regeringen i ett PM med förhandlingsinstruktioner
            om dessa frågor.
          </note>
          <note>
            Att bekämpa korruption liksom skatteparadis och skatteflykt är
            viktiga komponenter för att kunna stärka politiska och ekonomiska
            institutioner. Sverige ska också sträva efter nolltolerans mot
            korruption i utvecklingssamarbetet.
          </note>
          <note>
            Ett viktigt verktyg i det arbetet är att skapa ett inhemskt tryck
            mot korruption genom fri press, ett fungerande och oberoende rättsväsen
            samt ett starkt civilt samhälle i de länder vi samarbetar med.
          </note>
          <note>
            Socialdemokraterna, Miljöpartiet och Vänsterpartiet vill att
            Sverige verkar för skärpta internationella regelverk för att motverka
            kapital- och skatteflykt. Det är genom ett aktivt kapacitetsstärkande
            arbete gällande skatteuppbörd och skatteförvaltning vi kan nå
            det. Skatteparadis ska motverkas oavsett vem eller vilket land
            som drabbas.
          </note>
          <note type="speaker">
            Anf. 108 BODIL CEBALLOS (MP):
          </note>
          <note>
            Herr talman! Jag vill börja med att hälsa nya biståndsministern
            välkommen till sin första biståndsbudgetdebatt. Vi andra har varit
            med ett antal gånger redan, och vi är ett rätt pratglatt gäng.
          </note>
          <note>
            Det har hänt en del sedan vi diskuterade biståndsbudgeten förra
            året. Inte minst har vi en ny biståndsminister efter att hela
            havet har stormat under året som gått eller under ett antal år
            som gått.
          </note>
          <note>
            Vi i oppositionen har väntat och väntat på den utlovade biståndspolitiska
            plattformen. Frivilligorganisationerna har väntat på den. Myndigheterna
            har väntat på den. Ingen har riktigt vetat vartåt vinden blåser
            förutom att den ibland varit av orkanstyrka. Vi anser att den
            nya plattformen borde presenteras för riksdagen som en proposition
            i stället för som skrivelse.
          </note>
          <note>
            Förankringen i riksdagen har i det stora hela varit obefintlig
            när det gäller plattformen, och politiken har präglats av ryckighet.
            Fyrverkeribistånd brukar vi kalla det i Miljöpartiet. Och nu har
            vi plötsligt utan förankring fått ett nytt övergripande mål för
            biståndspolitiken, som Kenneth G Forslund precis talade om. Som
            han också sade har vi i god samarbetsanda lyckats få till en bättre
            skrivning.
          </note>
          <note>
            Kritik mot biståndet har förts fram från olika håll, inte minst
            i reportageserier i tidningarna och av tankesmedjan Timbro. Kritiken
            har under de gångna åren riktat sig mot folkrörelser, Sida, FN,
            Sadev, UD, generaldirektörer och ministern själv. Ingen har gått
            säker för kritik, här i Sverige vill säga. När man befinner sig
            utanför landets gränser är det i stället idel lovord av det svenska
            biståndet, precis som tidigare.
          </note>
          <note>
            I biståndspolitiken har det ena dagen varit ett besked och nästa
            dag ett annat. Jag hoppas att vår nya minister tar det lite lugnare
            och låter alla våra mycket kompetenta medarbetare på såväl UD
            och Sida som i folkrörelserna få fortsätta att göra ett bra och
            viktigt jobb även i framtiden och att de får arbetsro. Jag säger
            inte att all förändring är dålig eller onödig, däremot att den
            behöver vara förstådd, förankrad och kännas genomtänkt.
          </note>
          <note>
            Herr talman! Jag är nyligen hemkommen från Bolivia, som är ett
            av de länder som regeringen i och med årets budget bestämt sig
            för att fasa ut. Jag håller inte med regeringen om det valet,
            särskilt inte eftersom Bolivia bara för några år sedan var ett
            land som regeringen valde att ha ett långsiktigt bistånd till
            på grund av fattigdomsproblematik.
          </note>
          <note>
            Det är sant att det hänt mycket i Bolivia och att det byggs så
            att det knakar. Landet är dock fortfarande fattigt. Inte minst
            är det så att det ökade välståndet inte når alla.
          </note>
          <note>
            När det gäller demokratibygge har Bolivia fortfarande mycket
            att lära, liksom när det gäller miljö och respekt för urfolkens
            mark.
          </note>
          <note>
            Just nu pågår en konflikt om en motorväg som ska passera på ett
            dubbelt skyddat område: nationalpark och urfolks mark. Regeringen
            vill trots det bygga den vilket lett till stor besvikelse bland
            flera urfolksgrupper som förväntade sig något annat av presidenten,
            inte minst med tanke på att den nya konstitutionen garanterar
            naturens egna rättigheter. Inför valet nästa år har de i stället
            valt att gå ihop i en allians med mina partikolleger i De gröna.
            En förhoppning är att driva igenom en annan lokalisering av vägen.
          </note>
          <note>
            I Bolivia träffade jag förutom Miljöpartiets biståndsstiftelse
            Green Forums samarbetspart Partido Verde också UNDP och Idea på
            ett möte på ambassaden. Och som vanligt när jag kommer i kontakt
            med svenskt bistånd känner jag mig väldigt glad och stolt över
            att allt gott vi åstadkommer i världen. Jag känner också en väldig
            frustration när jag vet att vi håller på att lämna länder eller
            avsluta projekt när vi nått halvvägs i arbetet – innan vi nått
            i mål.
          </note>
          <note>
            Det är vad som nu sker i Bolivia, och det är vad som höll på
            att hända också i Guatemala och Colombia men som vi med mångas
            gemensamma krafter och mycket påtryckningar lyckades stoppa. Än
            är det inte för sent för regeringen att ångra sig när det gäller
            Bolivia. Ambassaden har påbörjat utfasningen, men varför inte
            ta ett steg tillbaka redan när det är dags för vårbudgeten?
          </note>
          <note>
            Saken är den att goda resultat nu börjar noteras i Latinamerika
            efter att biståndsarbete har bedrivits under många år för att
            främja freds- och försoningsprocesser, demokrati och mänskliga
            rättigheter och inte minst kvinnors rättigheter. Sverige har spelat
            och spelar fortfarande en viktig roll inte minst i Colombia och
            Guatemala.
          </note>
          <note>
            Att lämna länder där varken fred, försoning, demokrati eller
            mänskliga rättigheter är säkerställda och där stor fattigdom dessutom
            råder i delar av befolkningen vore att ge upp på halva vägen.
            Att inte säkra en kontinuitet i det påbörjade arbetet är lite
            som att kasta pengarna i sjön.
          </note>
          <note>
            Herr talman! Sverige och övriga 23 länder i klimatkonventionens
            grupp av Annex 2-länder har förbundit sig att göra två saker:
            att minska sina egna utsläpp till hållbara nivåer och att utöver
            biståndet finansiera utsläppsminskningar och anpassningsåtgärder
            i fattiga länder till ett belopp om 100 miljarder amerikanska
            dollar per år från 2020. Inget land har hittills levt upp till
            något av löftena.
          </note>
          <note>
            Klimatinvesteringar bör enligt Miljöpartiet göras utan krav på
            kompensation i form av mer eller mindre fiktiva utsläppsrätter.
            Enligt FN:s klimatkonvention ska finansieringen bestå av nya medel.
            För Sveriges del innebär det att resurser bör avsättas utöver
            biståndsramen på 1 procent av bni.
          </note>
          <note>
            Men inte heller i årets budgetproposition avsätter regeringen
            nya och additionella medel för klimatfinansiering, samtidigt som
            det är omöjligt att få en samlad bild av vilka klimatinsatser
            som planeras inom biståndsramen.
          </note>
          <note>
            Miljöpartiet menar att allt bistånd ska vara miljö- och klimatsäkrat.
            Vi säger självklart inte nej till särskilda klimatrelaterade satsningar
            med finansiering också från biståndsramen, men vi vill att Sverige
            ska vara ett föredöme och särredovisa vad som är klimatrelaterat
            bistånd och vad som är klimatskadestånd, det vill säga återbetalning
            av den klimatskuld vi har.
          </note>
          <note>
            För att nå upp till de summor som utlovats för att finansiera
            utsläppsminskningar och anpassningsåtgärder i fattiga länder måste
            vi utveckla finansieringskällor utanför statsbudgeten. Miljöpartiet
            vill att de intäkter som i dag tillförs statsbudgeten genom auktionering
            inom EU:s handel med utsläppsrätter används till internationella
            klimatinsatser.
          </note>
          <note>
            Utöver det vill vi tillföra 2 miljarder kronor genom att skapa
            ett nytt anslag för klimatsatsning i utvecklingsländer under utgiftsområde
            20 Allmän miljö- och naturvård. Klimatfinansieringen ska alltså
            inte, som i dag, tas från biståndet.
          </note>
          <note>
            Herr talman! Alltför få länder lever upp till målet att ge 0,7
            procent till bistånd. I spåren av den finansiella krisen har många
            länder uppenbara problem att bibehålla det bistånd de redan har
            och som dessutom ligger under 0,7. Det blir allt viktigare att
            mobilisera resurser till de fattigaste länderna, som är de som
            drabbas hårdast av nedgången i den globala ekonomin.
          </note>
          <note>
            Det behövs ökade ekonomiska resurser för att kunna nå millenniemålen.
            En skatt på finansiella transaktioner har under många år förts
            fram som en alternativ mekanism för att finansiera utveckling,
            och efter finanskrisen 2008 har frågan vunnit ökat politiskt stöd.
            En skatt på finansiella transaktioner kan bidra såväl till finansiell
            stabilitet som till att generera resurser för utvecklingssamarbete
            och klimatarbete. Den långsiktiga ambitionen bör vara att en sådan
            skatt införs på global nivå, men i dagsläget ter sig EU-nivån
            mer realistisk. Vi vill att intäkterna från en sådan skatt går
            tillbaka till medlemsländerna, som själva disponerar dessa medel.
          </note>
          <note>
            En global skatt på koldioxid är ett annat alternativ som skulle
            ge ökade resurser till FN:s arbete och samtidigt skapa incitament
            för att minska världens koldioxidutsläpp. En sektorsövergripande
            skatt på koldioxid bör utformas som en minimiskatt som administreras
            av respektive land. Gränsöverskridande utsläppskällor som bunkerbränslen
            för flyg- och sjöfart kan med fördel regleras genom en globalt
            harmoniserad skatt vars intäkter går till FN:s utvecklingsarbete.
            Sverige bör verka för sådana skatter internationellt och genom
            EU.
          </note>
          <note>
            Herr talman! Trots att det finns tillräckligt med livsmedel för
            att svält inte ska behöva förekomma saknar en miljard människor
            mat för dagen. Några av hindren för livsmedelsförsörjning är bristande
            möjligheter att lagra och distribuera livsmedel, outvecklat jordbruk
            med stor variation i skördarna och rika länders och regioners
            jordbrukspolitik. Jordbruket har stor betydelse för sysselsättningen
            och för livsmedelsförsörjningen i väldigt många länder. En stor
            del av de fattigaste människorna är jordbrukare. Många är kvinnor.
          </note>
          <note>
            Världens livsmedelsförsörjning är också beroende av billig olja
            som bidrar till att markresurser och vattenresurser överutnyttjas
            på flera håll. En växande och allt rikare befolkning och behovet
            av att minska konsumtionen av fossila råvaror kommer att öka trycket
            än mer på markanvändning och hoten mot biologisk mångfald. Land
            grabbing är redan ett växande problem, då odlingsbar mark tas
            över av stora investerare som ofta utnyttjar den för produktion
            som inte kommer lokalbefolkningen till del.
          </note>
          <note>
            Den ohållbara livsmedelsproduktionen rubbar jordens kvävecykel
            och står också för en betydande del av växthusgaser, förlust av
            biologisk mångfald och spridning av kemikalier. Därför behöver
            vi öka såväl det bilaterala stödet som det multilaterala stödet
            till utveckling av ekologiskt jordbruk, i synnerhet till småskaligt
            jordbruk i Afrika söder om Sahara.
          </note>
          <note>
            För att klara klimatpåverkan måste vi inse att en bevarad biologisk
            mångfald är viktig för ekosystemens förmåga att återhämta sig
            från störningar som klimatförändringar och för att kunna tillhandahålla
            livsnödvändiga ekosystemtjänster även i fortsättningen. Skogsskövling
            och omvandling av naturskogar till skogsplantager, utvidgning
            och omvandling av jordbruket, fiske och föroreningar är orsaker
            till att biologisk mångfald går förlorad och därmed också människors
            möjligheter att producera sin mat. Därför måste Sverige motverka
            alla satsningar som kan få betydande negativa konsekvenser för
            biologisk mångfald, både i det bilaterala och i det multilaterala
            utvecklingssamarbetet samt i det utvecklingssamarbete som genomförs
            av det privata näringslivet.
          </note>
          <note>
            Herr talman! Varje år tar Miljöpartiet upp frågan om de allt
            större avräkningarna av biståndet. Vi menar att regeringen måste
            kvalitetssäkra de avräkningar som görs. Tidigare försök att finansiera
            ambassader som inte bedrev biståndsrelaterad verksamhet kritiserades
            av OECD-Dac, och det tvingade regeringen att ändra beräkningsgrunderna.
            Den procent av bni som utgör biståndsramen ska användas för att
            bekämpa fattigdom och förtryck samt bidra till utveckling, inget
            annat.
          </note>
          <note>
            Regeringen bör därför upprätta ett tydligt och transparent system
            som visar hur avräkningarna bidrar till målsättningarna i Sveriges
            politik för global utveckling, det vill säga fattigdomsbekämpning.
            Redovisningen ska förhålla sig till Dacs regelverk, och Sverige
            ska inte vara ett land som tänjer på tolkningsutrymmet för vad
            som är bistånd eller inte.
          </note>
          <note>
            I dag är Migrationsverket Sveriges i särklass största mottagare
            av svenskt bistånd, och biståndet finansierar ca 90 procent av
            vårt flyktingmottagande. Det är inte en hemlighet eller nyhet
            att Miljöpartiet är starkt kritiskt till att regeringen låter
            biståndet bekosta en så stor andel av Sveriges flyktingmottagande.
            Enligt OECD-Dac är det möjligt att räkna en viss del av flyktingmottagandet
            som bistånd, men de stora avräkningar från biståndsramen som Sverige
            gör i dag innebär att Sverige är ett av de länder som enligt OECD
            gör de största avräkningarna.
          </note>
          <note>
            Vi är också mycket kritiska till att ministerns och statssekreterarens
            löner under flera år bekostades av biståndet. I praktiken har
            ministern kunnat vara ute och valkampanja, det vill säga utföra
            påverkansarbete, betald av biståndet samtidigt som informationsanslaget
            till frivilligorganisationerna för några år sedan halverades och
            riktlinjerna ändrades för att omöjliggöra folkrörelsernas påverkansarbete
            med hjälp av biståndsmedel. Det är därför dags att vi ser över
            det system som Sverige använder för att bestämma storleken på
            avräkningarna och vad som får ingå. Vi behöver närma oss de beräkningssätt
            som används av övriga givarländer.
          </note>
          <note>
            Herr talman! I Miljöpartiets budgetförslag återför vi 1,6 miljarder
            kronor till biståndsramen från avräkningarna. Av de 1,6 miljarderna
            som återförs till biståndsramen vill vi öronmärka 68 miljoner
            kronor till det tidigare halverade informationsanslaget. De nya
            riktlinjerna för informationsanslaget bör också revideras så att
            det blir möjligt att använda anslaget för en kritisk och konstruktiv
            diskussion om Sveriges och EU:s möjligheter och hinder för fattigdomsbekämpning
            och utveckling.
          </note>
          <note>
            Vi är, som redan framgått, kritiska till de förändringar av riktlinjerna
            som genomförts av regeringen. Vi efterlyser också en redovisning
            av hur nämnda avräkningar bidrar till att uppnå målet för internationellt
            utvecklingssamarbete om att skapa förutsättningar för fattiga
            människor att förbättra sina levnadsvillkor.
          </note>
          <note>
            Vi i Miljöpartiet står självklart bakom alla våra reservationer
            i betänkandet, men vi vill särskilt lyfta reservationerna 26 och
            28 till omröstning, och därför yrkar jag bifall till dem.
          </note>
          <note type="speaker">
            Anf. 109 JULIA KRONLID (SD):
          </note>
          <note>
            Herr talman! Jag vill börja med att säga att vi naturligtvis
            står bakom samtliga våra reservationer, men för tids vinnande
            väljer jag att yrka bifall till reservationerna 1, 4, 19 och 24.
          </note>
          <note>
            Herr talman! I dagens debatt behandlar vi internationellt utvecklingssamarbete.
            Att bekämpa fattigdom, att bidra till att bygga upp svagare samhällen
            så att de kan bli starka, fria och välmående samt att lindra nöd
            är för de flesta av oss som har det bättre ställt en självklarhet.
            Därför är det viktigt för Sverigedemokraterna att bidra med ett
            bistånd som inte understiger FN:s rekommenderade nivå. Samtidigt
            vilar det ett stort ansvar på regeringen att förvalta skattepengar
            på ett ansvarsfullt sätt så att de verkligen når fram till dem
            som mest behöver det.
          </note>
          <note>
            Företrädare från regeringen vill gärna ställa sig högst upp på
            godhetens piedestal för att de har lyckats nå enprocentsmålet
            vad gäller andelen av svenskt bni som går till bistånd. Frågan
            man då måste ställa sig är vad det egentligen är som dessa drygt
            38 miljarder går till. Är det verkligen bara att nå procentmålet
            som är viktigt?
          </note>
          <note>
            Under året som gått har det framkommit allvarliga brister i UD:s
            sätt att hantera biståndet, och det är därför av stor vikt att
            regeringen ökar sin transparens i biståndshanteringen gentemot
            riksdagen och allmänheten. Det är oacceptabelt att ledamöter i
            utrikesutskottet ska behöva läsa i medierna om obehagliga överraskningar
            i UD:s hantering, exempelvis att man räknat in biståndsministerns
            och statssekreterarens löner i biståndet.
          </note>
          <note>
            Regeringen har också fått kritik för bristande uppföljning vad
            gäller bidrag till multilaterala organisationer. När vi ger stora
            bidrag i basbudgetstöd till multilaterala organisationer finns
            det svårigheter i att verkligen kunna följa upp vad det svenska
            bidraget går till. Med detta i åtanke har vi minskat antalet multilaterala
            organisationer att kanalisera bidrag genom och prioriterar FN
            och Världsbanken. Med tiden skulle vi också vilja se att man i
            större utsträckning villkorar bidragen och riktar dem till konkreta
            projekt för att underlätta uppföljningen och att pengarna används
            till de ändamål som ligger i linje med Sveriges prioriteringar.
          </note>
          <note>
            Herr talman! De åtgärder som måste vidtas vad gäller UD:s hantering
            av biståndet är dock bara en liten del av allt som behöver förbättras.
            Sverigedemokraterna har under flera års tid kritiserat att svenskt
            bistånd är för spretigt och ofokuserat, vilket också är något
            som OECD lyfter fram i sin kritik.
          </note>
          <note>
            Sverigedemokraterna förespråkar ett bistånd som mycket tydligare
            fokuserar på konkret fattigdomsbekämpning och humanitärt bistånd.
            Genom en grundlig översyn av ineffektivt bistånd, en större koncentration
            av biståndet till de minst utvecklade länderna och färre inriktningar
            kan vi gradvis effektivisera utvecklingsbiståndet och 2015 ha
            en biståndsram på 0,7 procent av bni, vilket är i linje med FN:s
            rekommendationer.
          </note>
          <note>
            Herr talman! Som vi har hört tidigare i dagens debatt har regeringen
            i budgetpropositionen föreslagit att vi ska ta beslut om ett nytt
            mål för biståndet. Det är positivt att man på detta sätt synliggör
            och tydliggör vad det övergripande målet med svenskt bistånd ska
            vara. Det är dock mindre positivt att regeringens process när
            det gäller framtagandet av ett nytt mål har varit under all kritik
            vad gäller kommunikation med riksdagen och representanter från
            det civila samhället. Att det övergripande målet för svenskt bistånd
            ska förhandlas fram under några korta veckor i utrikesutskottet
            med mycket små möjligheter för alla partier och för det civila
            samhället att vara med och påverka är inte en seriös behandling
            av en så stor fråga.
          </note>
          <note>
            En majoritet i utrikesutskottet har dock kommit fram till att
            målet för utgiftsområde 7 Internationellt bistånd ska vara att
            skapa förutsättningar för förbättrade levnadsvillkor för människor
            som lever i fattigdom och förtryck. Även om vi inte anser denna
            formulering vara perfekt välkomnar vi att man till skillnad från
            regeringens ursprungliga förslag lagt in vikten av att skapa förutsättningar
            för förbättrade levnadsvillkor för människor eftersom perspektivet
            med hjälp till självhjälp är viktigt.
          </note>
          <note>
            Sedan kan vi ha lite olika syn på hur man bäst uppnår detta mål.
            Utskottet framhåller sambandet mellan demokrati, mänskliga rättigheter
            och utveckling. Självklart finns detta samband, men vi menar att
            det är minst lika viktigt att också se sambandet mellan att ge
            människor grundläggande förutsättningar i vardagen – som vatten,
            sanitet och tillgång till livsmedel – för att de över huvud taget
            ska ha någon möjlighet att själva vara med och påverka sitt samhälle
            i riktning mot demokrati, mänskliga rättigheter och jämställdhet.
          </note>
          <note>
            I det föreslagna målet ingår också begreppet förtryck, vilket
            har nämnts tidigare. Vi välkomnar att man lyfter in begreppet
            förtryck men understryker att det inte kan särskiljas från fattigdomsbekämpning
            och att prioriteringen i biståndet fortfarande ska vara de minst
            utvecklade länderna. Mot bakgrund av dessa synpunkter har vi en
            reservation till motiveringen av detta nya biståndsmål.
          </note>
          <note>
            Regeringen håller också på att framarbeta en ny biståndspolitisk
            plattform. Även här har dialogen med riksdagen varit mycket undermålig.
            Regeringen har utlovat att denna nya plattform ska presenteras
            för riksdagen i form av en skrivelse. Det är ju förvisso bra att
            vi får möjlighet att skriva följdmotioner, men den borde framställas
            som en proposition i enlighet med ett förslag från Miljöpartiet.
            Detta är ju något nytt. En skrivelse går bra när man berättar
            om något som har varit, men jag tycker inte det duger när det
            handlar om nya förslag och riktlinjer. Det är också märkligt att
            Socialdemokraterna i sin motion klagar över att plattformen ska
            presenteras i form av en skrivelse; men ni kan inte tänka er att
            stödja Miljöpartiets förslag om att den borde presenteras som
            en proposition. Kom då inte och klaga om ni inte vill vara med
            och påverka frågan!
          </note>
          <note>
            Herr talman! Krig och naturkatastrofer skapar stora flyktingströmmar
            och humanitära behov. Vi har sett det i den fruktansvärda, långdragna
            och komplicerade konflikten i Syrien, och vi har sett det efter
            tyfonen i Filippinerna. Ofta flyr människor inom det egna landet
            eller till direkt närliggande länder. Att bidra med resurser till
            dessa utsatta människor på flykt kan vara livsavgörande, och vi
            vill på detta område se en politik som strävar efter att på mest
            effektiva sätt hjälpa så många människor som möjligt.
          </note>
          <note>
            Regeringen verkar däremot anse att det är viktigare att ägna
            stora ekonomiska resurser till att hjälpa de få som har möjlighet
            att ta sig till Sverige. Låt mig först vara tydlig med att vi,
            likt andra, anser att Sverige ska ta sitt ansvar vad gäller kvotflyktingar
            – det är beklagligt att inte fler länder i Europa gör det – och
            att man under konfliktperioder kan behöva ge människor tillfälligt
            uppehälle tills det finns möjlighet att återvända. Vi anser dock
            att dagens politik och regeringens prioritering är inhuman och
            ohållbar.
          </note>
          <note>
            I regeringens budgetförslag görs det avräkningar i biståndet
            på ca 4 miljarder kronor för flyktingmottagning i Sverige samtidigt
            som FN:s flyktingorgan UNHCR som ansvarar för mer än 43 miljoner
            människor på flykt endast erhåller 500–600 miljoner kronor i basstöd
            per år från regeringen. Enligt sin egen hemsida har regeringen
            under detta år bidragit med ca 400 miljoner kronor till Syrien
            varav 285 miljoner kronor har varit riktade till den akuta humanitära
            krisen. Enligt Sida har flyktingorganet UNHCR dock endast erhållit
            20 miljoner av dessa medel i extra stöd.
          </note>
          <note>
            Det är verkligen bra att regeringen har bidragit med humanitära
            insatser till Syrien på olika sätt. Humanitära insatser i biståndet
            vill vi också prioritera. Men i proportion till de 4 miljarder
            som årligen läggs på asylmottagning i Sverige är detta fortfarande
            en mycket liten insats från Sverige.
          </note>
          <note>
            Enligt uppgifter från UNHCR har cirka två miljoner människor
            flytt Syrien och cirka sex miljoner syrier är på flykt i landet.
            Behoven i Syrien och närområdet är enorma och akuta. Sverigedemokraterna
            vill öka det totala humanitära biståndet med 200 miljoner kronor
            till nästkommande år för att generöst kunna bidra till hjälp vid
            katastrofer som de i Syrien och Filippinerna. Utöver regeringens
            bidrag till flyktingorganet UNHCR vill vi satsa l miljard kronor
            i ett öronmärkt anslag för nästkommande år, och vi ökar bidraget
            till UNHCR med 5 ½ miljard under budgetperioden.
          </note>
          <note>
            Det handlar om att rädda liv. Det behövs filtar för vintern,
            tält till familjer, skolmaterial till barn, näring till undernärda
            barn med mera. Vi anser det också vara en principiellt dålig utgångspunkt
            att betrakta kostnader för flyktingmottagande i Sverige som bistånd.
            Sverigedemokraterna vill under budgetperioden renodla biståndsramen
            och därmed prioritera fattigdomsbekämpning och hjälp till närområdet
            i biståndet.
          </note>
          <note>
            Herr talman! Tillgång till rent vatten och grundläggande sanitet
            är också en viktig fråga för mig och partiet när det gäller biståndet.
            Det är en avgörande faktor för hälsa och utveckling i utvecklingsländer.
            Brist på tillgång till vatten och grundläggande sanitet drabbar
            kvinnor och barn extra hårt och hindrar deras möjligheter till
            utveckling. I stället för att spendera en stor del av dagen på
            att hämta vatten skulle barnen kunna gå till skolan, och kvinnor
            skulle kunna ägna sig åt utbildning eller verksamhet som kan generera
            inkomst till familjen.
          </note>
          <note>
            Enligt uppgifter från organisationen Wateraid saknar två och
            en halv miljard människor en toalett att gå till vid behov. Den
            del i millieniemål 7 som handlar om att halvera antalet som inte
            har tillgång till säker sanitet ligger långt efter. Bristen på
            säker sanitet bidrar till förorenat vatten, och varje dag dör
            ca 4 000 barn i diarré. Bristande sanitet utgör därmed den näst
            vanligaste dödsorsaken bland små barn i fattiga länder. Förorenat
            vatten och brist på tillgång till sanitet utgör också en hälsorisk
            för gravida och vid förlossning.
          </note>
          <note>
            Sammanfattningsvis är tillgång till vatten, säker sanitet och
            hygien grundläggande mänskliga rättigheter som kan vara avgörande
            för människors överlevnad, hälsa, jämställdhet, utbildning, välfärd
            och ekonomiska produktivitet. Detta samband bör lyftas fram tydligare
            i den nya utvecklingsagendan efter 2015. Regeringen utlovade tidigare
            att öka biståndet till vatten och sanitet. Enligt uppgifter på
            Openaid hade det dock endast ökat till ca 600 miljoner 2012. Sverigedemokraterna
            anser inte detta vara tillräckligt utan vill kraftigt öka anslagen
            till denna typ av satsningar. Vi föreslår i vår budget 2,3 miljarder
            för detta ändamål nästkommande år.
          </note>
          <note>
            Dessutom menar vi att regeringen bör verka för att det ska vara
            ett prioriterat mål i den nya utvecklingsagendan efter 2015 att
            alla ska ha tillgång till rent vatten och säker sanitet. Det bör
            även göras kraftansträngningar fram till 2015 för att uppnå målet
            om att halvera andelen som inte har tillgång till säker sanitet,
            då man ligger efter med denna målsättning. Det är positivt att
            utskottet lyfter fram dessa beståndsdelar som viktiga i betänkandet.
          </note>
          <note>
            Herr talman! En stor majoritet av de fattigaste människorna lever
            på landsbygden och är beroende av jordbruket för sin överlevnad.
            Jordbruk är en källa till familjens livsmedel samt en möjlighet
            att generera inkomster. På landsbygden i utvecklingsländer är
            det ofta kvinnorna som axlar ett tungt ansvar för jordbruket.
            Satsningar inom detta område kan lyfta kvinnor och hela familjen
            och ge dem förutsättningar för att förbättra sin livssituation
            även på andra områden. Att satsa på jordbruksutveckling är också
            viktigt för att kunna klara av plötsliga väderomsvängningar, förebygga
            svältkatastrofer och utrota världens fattigdom och hunger. Därför
            är detta också ett område vi vill se ökade satsningar på.
          </note>
          <note>
            Herr talman! Barnkonventionen slår fast att alla har rätt till
            utbildning. Vi vill stödja biståndsinsatser som verkar för alla
            barns rätt till utbildning och med särskilt stöd till flickor.
            År 2012 satsade regeringen runt 600 miljoner på utbildning och
            av dessa gick endast 45 miljoner till den del av Afrika som ligger
            söder om Sahara och som är ett av de fattigaste områdena. 162
            miljoner gick till Afghanistan som också är ett av de minst utvecklade
            länderna. Vi vill öka denna del av biståndet och satsa 1,4 miljarder
            på utbildning men då fokusera insatserna på de minst utvecklade
            länderna.
          </note>
          <note>
            I detta anförande instämde Björn Söder (SD).
          </note>
          <note type="speaker">
            Anf. 110 KENNETH G FORSLUND (S) replik:
          </note>
          <note>
            Herr talman! Jag har först ett klargörande för Julia Kronlid
            och hela kammaren. Julia Kronlid uppmärksammar att vi inte har
            reserverat oss till förmån för bland annat Miljöpartiets motion
            om biståndsplattformen. Det är en högst motiverad fråga Julia
            Kronlid ställer. Varför har vi inte gjort det? Vi uttrycker ju
            kritik mot hur processen sköts.
          </note>
          <note>
            Det har den enkla förklaringen att vi vill avvakta och se om
            biståndsplattformen kommer och hur den i så fall ser ut. Omfattningen
            på den kommer att vara avgörande för Socialdemokraternas ställningstagande.
            Är det ett mycket omfattande dokument som gör om mål och annat
            på ett avsevärt sätt för biståndspolitiken kommer vi naturligtvis
            att vara mycket kritiska till hur man hanterat den frågan och
            att det enbart kommer till riksdagen i form av en skrivelse. Är
            det smärre förändringar kommer vi säkert att kunna ha kritik mot
            dem också, men inte lika omfattande kritik. Vi avvaktar helt enkelt.
            Kommer det verkligen en biståndspolitisk plattform? Vi har hört
            om den ganska länge, men ständigt med nya datum. Vi får väl se
            när den väl har kommit fram, om den kommer fram.
          </note>
          <note>
            Jag har en fråga till Julia Kronlid. Sverigedemokraterna är nu
            det enda parti i Sveriges riksdag som fortfarande vill ha ett
            bistånd på 0,7 procent av bni. Det är FN:s mål, påpekar du mycket
            riktigt. Men det är inte ett takmål, utan ett mål om ett golv
            för hur högt bistånd utvecklade länder ska ge till mindre utvecklade
            länder. Jag vill gärna höra hur ni sverigedemokrater motiverar
            att sänka det svenska biståndet med 30 procent.
          </note>
          <note type="speaker">
            Anf. 111 JULIA KRONLID (SD) replik:
          </note>
          <note>
            Herr talman! Först skulle jag vilja anmärka på hur Socialdemokraterna
            motiverar att inte stödja att det ska komma i form av en proposition.
            Det är lite sent att klaga när skrivelsen väl kommer. Vi hade
            en möjlighet i utskottet att få en majoritet för att det skulle
            presenteras i form av en proposition, men den möjligheten tog
            inte Socialdemokraterna, vilket jag tycker är beklagligt.
          </note>
          <note>
            Vår motivering till att sänka biståndet är helt enkelt att det
            handlar om prioriteringar. Vi anser att 0,7 procent är en högst
            rimlig nivå. Det är inte bara procentmålet som är viktigt, som
            jag sade. Det framkommer olika former av brister i biståndet.
            Till exempel har pengar gått till teaterföreställningar i Mellanöstern
            och någon utställning i Sverige om graffitikonst i Gaza. Nu gör
            man dessutom extremt höga avräkningar på 4 miljarder i biståndet.
            De avräkningarna gör inte vi. Vi har en mer renodlad biståndsram.
            Det handlar inte bara om vilket procentmål man har, utan också
            om vad man gör med pengarna. Trots att vi sänker biståndet till
            0,7 procent anser vi att vi ändå kan bistå mer med humanitära
            insatser, hjälpa fler flyktingar i närområdet, ge fler människor
            möjlighet till vatten och sanitet och ge fler pojkar och flickor
            möjlighet till utbildning. Det handlar om prioriteringar och effektivitet.
          </note>
          <note>
            Vi måste också se till det ansvar vi har mot våra svenska skattebetalare.
            När människor i Sverige dör för att de inte får en vårdplats,
            kan vi då motivera att bekosta teaterföreställningar i Mellanöstern?
            Tycker Kenneth G Forslund att det är rimligt?
          </note>
          <note type="speaker">
            Anf. 112 KENNETH G FORSLUND (S) replik:
          </note>
          <note>
            Herr talman! Jag tackar Julia Kronlid för förklaringen. Julia
            Kronlid pekar på brister i biståndet. Ja, sådana finns. Julia
            Kronlid pekar på att man använder kultur som uttrycksmedel i biståndet.
            Ja, det förekommer. Jag skulle till och med säga att det är framgångsrikt
            och att det borde förekomma mer av kulturverksamhet. Det är någonting
            som har dragits ned ganska kraftigt under de senaste åren av den
            nuvarande regeringen.
          </note>
          <note>
            Julia Kronlid menar att det går att göra mer med mindre pengar.
            Det är säkert fullt möjligt, men framför allt väldigt skickligt.
            Men i det vägval som ni sverigedemokrater har gjort, har det aldrig
            varit ett alternativ – och om inte, varför i så fall – att i biståndet
            använda även de 30 procent som ni tydligen är kritiska mot på
            grund av brister i biståndet, kultursatsningar och så vidare,
            men på ett enligt er klokare sätt?
          </note>
          <note>
            30 procent av 38 miljarder är väldigt mycket pengar, men jag
            tror tyvärr inte att det räcker för att åtgärda de brister i det
            svenska samhället som Julia Kronlid pekar på. Dessa brister finns,
            men politik handlar om att göra både och, inte varken eller.
          </note>
          <note type="speaker">
            Anf. 113 JULIA KRONLID (SD) replik:
          </note>
          <note>
            Herr talman! Vi gör inte varken eller. Vi satsar ändå så mycket
            som 32 miljarder på biståndet. Jag anser inte att det är varken
            eller. Med vår biståndspolitik vill vi göra en ansenlig insats
            för utsatta människor i andra länder.
          </note>
          <note>
            0,7 procent av bni är ett golv även för oss. Det är inte skrivet
            i sten för all framtid att vi ska föra denna politik. Men vi måste
            också se till den aktuella situationen i Sverige. I den situation
            som råder i dag tycker vi att detta är en rimlig nivå. Vi måste
            kunna göra nödvändiga satsningar på vår svenska välfärd.
          </note>
          <note>
            Med de 32 miljarder som vi har att bidra med vill vi prioritera
            insatser till de mest utsatta människorna, till exempel insatser
            för flyktingar. Vi vill öka de humanitära insatserna och insatserna
            för vatten och sanitet, utbildning och jordbruksutveckling. Det
            är några frågor som vi anser vara väldigt viktiga. Där kan vi
            hjälpa de mest utsatta människorna.
          </note>
          <note>
            Ja, det finns saker som vi minskar ned på. Vi avslutar budgetstöd.
            Vi avslutar bistånd till europeiska länder. Vi ser det kanske
            inte lika viktigt med bistånd till teaterföreställningar som Kenneth
            G Forslund gör. En annan sak vi kritiserar är bistånd till den
            palestinska myndigheten, vilket vi ska få höra om senare i debatten.
            Det finns stora brister i hur man hanterar detta.
          </note>
          <note>
            Ja, det finns saker vi kritiserar och minskar, och det står vi
            för. Men med de pengar vi har vill vi göra det bästa möjliga för
            att hjälpa de mest utsatta människorna. Det är jag stolt över.
          </note>
          <note type="speaker">
            Anf. 114 HANS LINDE (V):
          </note>
          <note>
            Herr talman! Vänsterpartiets utgångspunkt när vi diskuterar Sveriges
            utvecklingspolitik är den internationella solidariteten. Vi vet
            att ett samhälle grundat i omtanke, medmänsklighet och rättvisa
            i grunden är ett bättre och starkare samhälle än ett samhälle
            där girighet får styra.
          </note>
          <note>
            Idéhistorikern Sven-Eric Liedman har definierat solidaritet som
            att se sig själv i andra. Det handlar om att se att var och en
            av oss har samma grundläggande mänskliga rättigheter. Var och
            en av oss har samma grundläggande mänskliga behov, oavsett om
            man är riksdagsledamot i Sverige, småbonde i Burkina Faso eller
            för den delen flicka i Kambodja. Solidaritet innebär insikten
            att fattigdom, hunger och orättvisor slår sönder den enskildes
            liv oavsett var på jordklotet man lever och att orättvisor är
            ett gemensamt samhällsproblem som vi behöver möta tillsammans.
            Solidaritet är insikten om att ensam inte är stark, men att vi
            blir starka tillsammans.
          </note>
          <note>
            Därför vilar solidariteten på jämlikhet. Den vilar på att människor
            i syd är aktiva allierade i ett arbete för rättvisa, jämställdhet
            och hållbar utveckling, inte passiva mottagare av vår välvilja.
          </note>
          <note>
            Vänsterpartiet står därför upp för ett högt svenskt bistånd av
            hög kvalitet. Vår biståndspolitik tar sin utgångspunkt i solidariteten.
            Det är en biståndspolitik där det är män och kvinnor i syd som
            sätter dagordningen, de som känner fattigdomen, orättvisorna och
            förtrycket i sin egen vardag. Jag är därför stolt över att Vänsterpartiets
            förslag till budget är det som innebär de största satsningarna
            på internationellt bistånd för 2014 av de fem olika budgetalternativ
            som nu ligger på riksdagens bord. Vi vill att dagens så kallade
            enprocentsmål förändras till ett enprocentsgolv. Vi avsätter strax
            över 3 miljarder kronor mer än regeringen på internationellt utvecklingsbistånd
            för 2014.
          </note>
          <note>
            Herr talman! Vänsterpartiets många olika satsningar och förslag
            låter sig inte riktigt beskrivas i ett enskilt inlägg. Jag ska
            därför fokusera på de tre viktigaste satsningarna som Vänsterpartiet
            vill att Sverige genomför inom biståndet det kommande året.
          </note>
          <note>
            För det första vill vi att Sverige inför ett nytt klimatbistånd
            som ska finansieras utöver enprocentsmålet. Sammanlagt avsätter
            vi 4,5 miljarder i klimatbistånd under kommande tre åren för klimatinsatser
            i syd.
          </note>
          <note>
            Vi gör det därför att vi redan ser hur klimatförändringarna slår
            hårt och skoningslöst mot boskapsskötarna i Saharas utkanter,
            mot risbönderna i Asiens deltaområden och mot männen och kvinnorna
            som lever på Andernas sluttningar.
          </note>
          <note>
            Vi ser att klimatförändringarna slår sönder enskilda mäns och
            kvinnors liv över hela jordklotet. Vi ser att klimatförändringarna
            inte är ett individuellt problem. Mer än 70 procent av de utsläpp
            som skapat klimatförändringarna har skett här i nord i de rikaste
            länderna.
          </note>
          <note>
            Vi har därför ett gemensamt ansvar att ställa om våra egna samhällen
            och också att understödja arbetet i syd med att möta klimatförändringarna.
            Men vi kommer inte ta vårt ansvar om vi låter våra klimatinsatser
            i syd finansieras genom att vi backar från andra utvecklingslöften.
            Därför kräver klimatinsatser i syd att vi lägger nya medel utöver
            enprocentsmålet.
          </note>
          <note>
            Herr talman! För det andra tar Vänsterpartiet steg för att minska
            regeringens stora så kallade avräkningar. År 2014 ska enligt regeringens
            förslag 6,5 miljarder kronor tas från biståndet, 17 procent av
            den totala budgeten, för att finansiera insatser i Sverige.
          </note>
          <note>
            De är många gånger viktiga och bra, men de kan knappast beskrivas
            som internationell utvecklingspolitik. Det handlar om flyktingmottagande
            i Sverige, kostnader för utländska studenter vid våra högskolor
            och ambassadkostnader runt om på jordklotet.
          </note>
          <note>
            Det kanske mest bisarra exemplet på avräkningarna är att regeringen
            har tagit sammanlagt 20 miljoner kronor under de senaste åren
            från biståndsbudgeten för att finansiera lönen för Gunilla Carlsson
            och hennes statssekreterare.
          </note>
          <note>
            Vi har räknat ut att för samma 20 miljoner kronor skulle vi kunnat
            se till att 50 000 flickor i Afghanistan fick utbildning under
            ett helt år. Det handlar om att använda 20 miljoner till arvoden
            och löner till borgerliga statsråd eller att skicka 50 000 flickor
            i Afghanistan till skolan under ett helt år. Har man solidariteten
            som utgångspunkt är det valet ganska enkelt.
          </note>
          <note>
            En solidarisk biståndspolitik utgår från de fattigas behov och
            intressen och inte från Finansdepartementets behov att genom budgettricksande
            hitta möjligheter att finansiera kostnader i Sverige med bistånd.
            Vänsterpartiet föreslår därför att avräkningarna för flyktingmottagande
            i ett första steg halveras 2014.
          </note>
          <note>
            Herr talman! För det tredje förstärker Vänsterpartiet arbetet
            med sexuell och reproduktiv hälsa och rättigheter med över 2 miljarder
            kronor under 2014. Vårt tydliga mål är att minst 10 procent av
            den svenska biståndsbudgeten ska öronmärkas till SRHR-frågorna.
            Vi vill att minst 50 procent av det svenska biståndet ska komma
            kvinnorna till del.
          </note>
          <note>
            I dag vet vi att 800 kvinnor dör varje dag i samband med en graviditet
            runt om på jordklotet, och de dör alldeles i onödan. I vårt land
            Sverige har vi näst intill utrotat mödradödligheten. Vi skulle
            självklart också kunna utrota mödradödligheten i Bangladesh, Mali
            och Nicaragua.
          </note>
          <note>
            I går avslutades Musikhjälpen hemma i Göteborg. Det breda och
            folkliga engagemanget för arbetet mot mödradödlighet har varit
            imponerande. Jag gav själv i går ett dagsarvode på 1 940 kronor
            till insamlingen.
          </note>
          <note>
            De mer än 28 miljoner kronor som samlades in till Musikhjälpen
            kommer att rädda många liv på unga kvinnor runt om på jordklotet.
            Men ska vi långsiktigt minska mödradödligheten krävs både betydligt
            mer resurser och politisk vilja.
          </note>
          <note>
            Enligt Guttmacher Institute skulle preventivmedel och mödravård
            för alla jordens kvinnor kosta 11,8 miljarder dollar. Det är mycket
            pengar, men det motsvarar mindre än 1 procent av jordens samlade
            militära utgifter.
          </note>
          <note>
            Men det krävs inte bara resurser. Framför allt krävs det politisk
            vilja. Kvinnor måste få makten över sina egna kroppar, sin egen
            sexualitet och sin egen reproduktion. Då krävs sexualupplysning,
            tillgång till preventivmedel och att kvinnor över hela världen
            har rätten att avsluta en oönskad graviditet.
          </note>
          <note>
            Herr talman! Biståndsviljan är stark i Sverige. Det finns ett
            brett folkligt stöd för att vi ska ha ett högt bistånd av god
            kvalitet. Det är egentligen inte så förvånande. Det finns en lång
            tradition av solidaritet i vårt land när det gäller både arbete
            för att bygga upp en välfärd i Sverige och utrikespolitik och
            internationella frågor.
          </note>
          <note>
            Fortfarande behövs solidariteten. Fortfarande lever 1,2 miljarder
            människor i extrem fattigdom. Vi skulle samtidigt kunna bli generationen
            som utrotar fattigdom. Men då krävs en bred utvecklingspolitik
            som sätter just fattigdomsbekämpningen i centrum.
          </note>
          <note>
            Men i det tysta har svensk biståndspolitik förändrats. Under
            den borgerliga regeringen har fattigdomsbekämpning fått en alltmer
            undanskymd roll. Allt mindre av svenskt bistånd når de absolut
            fattigaste.
          </note>
          <note>
            Förändringen syns tydligt i hur regeringen styr biståndsmyndigheten
            Sida. I år kommer Sida att besluta om biståndsinsatser för över
            18 miljarder kronor. Men i det mycket omfattande regleringsbrev
            som regeringen skrivit där man ska styra Sida och avgöra vilka
            prioriteringar Sida ska göra nämns ordet fattig bara en enda gång.
            Det är när man ska öronmärka 75 miljoner kronor för forskning
            om sjukdomar med fokus på fattiga barn.
          </note>
          <note>
            Fattigdom, som borde vara grunden och utgångspunkten för svensk
            biståndspolitik, nämns bara en enda gång i regeringens regleringsbrev
            för Sida. Den nedprioritering som den borgerliga regeringen har
            gjort av fattigdomsbekämpningen inom biståndet märks.
          </note>
          <note>
            De fattigdomsrådgivningstjänster som tidigare fanns på Sida är
            i dag avslutade. I sina upphandlingar nämner inte Sida längre
            begreppet fattigdomsbekämpning. Regeringen har dessutom valt att
            avsluta biståndet till några av jordens mest fattiga länder eller
            länder där det finns stora grupper av fattiga. Just nu har man
            inlett utfasning av både Burkina Faso och Bolivia. Man fortsätter
            att pumpa in biståndsmedel i Swedfund, det statliga riskkapitalbolaget.
            Det har kritiserats hårt bland annat för att det har haft ett
            så svagt fattigdomsfokus.
          </note>
          <note>
            Samtidigt har vi sett hur den borgerliga regeringen alltmer fokuserat
            på kortsiktiga resultat i biståndet. Det har också försvårat möjligheten
            att bekämpa fattigdom. Effekterna har blivit att insatserna i
            svenskt bistånd har fokuserats på områden där man just lätt kan
            nå kortsiktiga resultat och att man lämnat svårare projekt där
            det kanske krävts ett längre arbete för att kunna göra en förändring.
          </note>
          <note>
            Det är självklart mycket lättare att nå resultat som man kan
            visa svart på vitt om man jobbar med män i storstad med några
            års utbildning än om man väljer att jobba med kvinnor på landsbygden
            som kanske aldrig satt sin fot i en skola.
          </note>
          <note>
            Det är självklart mycket lättare att nå resultat i biståndspolitiken
            om man jobbar med grupper och människor som är inkluderade i det
            politiska och ekonomiska systemet än om man jobbar med de grupper
            som är exkluderade.
          </note>
          <note>
            Den borgerliga biståndspolitiken uppvisar ibland en hel del fina
            resultat. Men den bidrar knappast till att förändra de grundläggande
            strukturer som bidrar till att skapa fattigdom och att upprätthålla
            fattigdomen.
          </note>
          <note>
            Denna mycket radikala omläggning av svensk biståndspolitik märks
            av runt om på jorden. När Indevelop tidigare i går gjorde en utvärdering
            av svenskt bistånd i Sidas verksamhet fann man att 40 procent
            av Sidas insatser över huvud taget inte nådde de fattigaste. Det
            som borde vara en huvudprioritet för svenskt bistånd har i bästa
            fall blivit en sidouppgift.
          </note>
          <note>
            Vårt land har bedrivit bistånd i mer än 50 år. Vi vet vad som
            fungerar. Vi vet hur vi minskar fattigdom, och vi vet hur vi kan
            bidra till att fattiga människor ska kunna förbättra sin livssituation.
            Vi vet att solidaritet funkar, och vi vet att solidaritet gör
            skillnad.
          </note>
          <note>
            Den borgerliga biståndspolitiken blundar för den breda erfarenheten.
            Man utgår i stället från hemmasnickrade nyliberala teorier. Utländska
            investeringar, tillväxt och handel ses som ensidiga lösningar
            på de mycket komplexa utvecklingsproblem vi står inför. Ökad tillväxt
            och ökad handel leder inte per automatik till att fler flickor
            får gå i skolan i Afghanistan eller att småbönder i Tanzania får
            stöd att utveckla sin produktion.
          </note>
          <note>
            Bara för att de redan rika blir ännu rikare innebär det inte
            att smulorna från deras bord ramlar ned till de fattigaste. Det
            är i sammanhanget talande att den borgerliga regeringen i dag
            pratar om en global arbetslinje i utvecklingspolitiken. Den politik
            som i Sverige har ökat klyftor, otrygghet på arbetsmarknaden och
            barnfattigdom ska nu skickas på export runt om på jordklotet.
          </note>
          <note>
            Herr talman! Det går en tydlig skiljelinje i svensk politik.
            Den går mellan oss som vill att omtanke, medmänsklighet och solidaritet
            ska vara utgångspunkten för politiken och dem som vill att girighet
            ska styra samhällsutvecklingen.
          </note>
          <note>
            Denna mycket tydliga skiljelinje löper genom politikområde efter
            politikområde. Efter snart åtta år med borgerlig biståndspolitik
            är det alldeles uppenbart att den också löper genom biståndet.
            Därför är Vänsterpartiets mål inför valet i höst glasklart: Vi
            vill byta regering, och vi vill byta biståndspolitik.
          </note>
          <note>
            Jag vill därför avslutningsvis yrka bifall till reservation 5.
          </note>
          <note type="speaker">
            Anf. 115 Statsrådet HILLEVI ENGSTRÖM (M):
          </note>
          <note>
            Herr talman! Utskottsledamöter! Nio miljoner människor bedöms
            vara i behov av humanitärt stöd i Syrien. Omkring 300 000 kvinnor
            och flickor dör varje år i graviditetsrelaterade komplikationer,
            bland annat till följd av osäkra aborter. Nära 19 000 barn under
            fem års ålder dör varje dag, delvis på grund av sjukdom och näringsbrist.
            Två och en halv miljard människor saknar tillgång till grundläggande
            sanitet. Enligt organisationen Reportrar utan gränser sitter nästan
            200 journalister fängslade runt om i världen.
          </note>
          <note>
            Därför skriver regeringen följande i budgetpropositionen för
            2014: Ambitionen att utrota fattigdom och förtryck är långt ifrån
            uppnådd. Vi har ett moraliskt ansvar att stödja människor i förtryck,
            utsatthet och fattigdom. Det är ett glasklart budskap. Det är
            därför fortsatt angeläget att Sverige ska fortsätta vara en av
            världens mest generösa biståndsgivare.
          </note>
          <note>
            Tack vare ordning och reda i den svenska ekonomin och tillväxt
            de flesta åren sedan 2006 har regeringen lyckats uppnå målet att
            avsätta 1 procent av bni till internationellt bistånd. Det är
            en summa som också har ökat – tack vare den goda svenska ekonomin
            har biståndet ökat de här åren.
          </note>
          <note>
            År 2014 motsvarar det ca 38,4 miljarder kronor. Detta sker i
            en tid när omvärldens svårighet att ens komma upp i 0,7 procent
            till bistånd är ett problem – till och med inom EU och inom rika
            länder i EU – till följd av den allvarliga globala ekonomiska
            krisen, som har drabbat länder väldigt hårt. Jag tycker att vi
            ska vara stolta över att Sverige har lyckats klara enprocentsmålet.
            Det är jag.
          </note>
          <note>
            Behoven är enorma, och mycket kan göras för att förbättra fattiga
            och förtryckta människors levnadsvillkor. Alliansregeringen strävar
            efter att svenskt bistånd ska göra så stor skillnad som möjligt
            i fattiga människors liv. Pengarna ska nå fram och göra nytta.
            Stora ansträngningar har därför gjorts sedan 2006 för att säkerställa
            att det svenska biståndet ska vara så effektivt som möjligt.
          </note>
          <note>
            Regeringens reformering av det svenska biståndet har präglats
            av ett antal faktorer:
          </note>
          <note>
            Regeringen tar Sveriges politik för global utveckling, PGU, på
            största allvar. Vi räds inte att lyfta fram svåra frågor och tala
            om vilka hinder som finns för att få till stånd en rättvis och
            hållbar utveckling. Alliansregeringen har därför uppmanat till
            dialog om de allra svåraste frågorna, som till exempel kapital-
            och skatteflykt, global livsmedelsförsörjning, migration samt
            företagande och mänskliga rättigheter.
          </note>
          <note>
            Statskontoret har också fått i uppdrag att undersöka hur regeringens
            styrning av PGU kan bli bättre. Jag ser fram emot att ta del av
            Statskontorets slutsatser och förslag.
          </note>
          <note>
            Politik för global utveckling handlar om mer än biståndet. Den
            handlar om vad som driver utveckling. Därför anser regeringen
            att det är högst befogat att biståndsramen ska bidra till att
            finansiera mottagandet av människor som flytt krig, förföljelse
            och förtryck.
          </note>
          <note>
            Regeringen fortsätter under 2014 att förverkliga sin biståndspolitiska
            reformagenda. Vi tydliggör styrningen och förbättrar förutsättningarna
            för uppföljning av det svenska biståndet.
          </note>
          <note>
            Regeringen föreslår ett samlat mål för utgiftsområdet. Vi har
            samsyn över blockgränserna när det gäller vikten av att ha tydliga
            mål för biståndet. Jag är glad över att vi inom det här politikområdet
            har så pass stor samsyn. Det är viktigt, inte minst för att de
            fattiga och förtryckta människor som det svenska biståndet syftar
            till att nå också ska få detta.
          </note>
          <note>
            Vi fortsätter också att fokusera på resultat. Vi upprättar nya
            resultatstrategier för länder, regioner, multilaterala organisationer
            och olika tematiska områden. Det är resultaten i fattiga människors
            liv som räknas. Då krävs ett målmedvetet och resultatinriktat
            bistånd.
          </note>
          <note>
            Under 2014 kommer regeringen att fatta beslut om ett biståndspolitiskt
            ramverk. Syftet är att förtydliga regeringens biståndspolitiska
            inriktning och ytterligare fokusera det svenska biståndet. Ramverket
            svarar upp mot den kritik som Statskontoret och OECD-Dac framfört
            om en otydlig styrning av det svenska biståndet. Det kommer att
            presenteras för riksdagen i form av en skrivelse.
          </note>
          <note>
            Alliansregeringen höjer ambitionen när det gäller transparens
            och öppenhet genom att ställa högre krav på användbarhet i utvecklandet
            av openaid.se. Ett särskilt uppdrag kommer därför att lämnas till
            Sida för att se till att så verkligen sker, allt för att möjliggöra
            så stor insyn i och öppenhet kring det svenska biståndet som möjligt.
            Skattebetalare, riksdagsledamöter och andra intressenter måste
            veta hur biståndsmedlen används för att kunna utkräva ansvar.
            Det gäller även de fattiga människor som biståndet är tänkt att
            nå.
          </note>
          <note>
            Herr talman! Vi lever i en förändringens tid. Fattigdomen har
            minskat de senaste decennierna, och världen har på många sätt
            blivit bättre. Samtidigt lever över en miljard människor på mindre
            än 1,25 US-dollar per dag, och över 800 miljoner människor går
            hungriga. Nästan en tredjedel av jordens befolkning lever i samhällen
            där grundläggande medborgerliga och politiska rättigheter inte
            respekteras. Kvinnor och barn drabbas särskilt hårt av fattigdomens
            förödande effekter, och demokratiska förändringsaktörer spelar
            en betydande roll för att stärka kampen för mänskliga rättigheter.
          </note>
          <note>
            Millenniemålen ska vara uppfyllda år 2015. Men tiden är knapp,
            och det är därför viktigt att alla bidrar för att nå de mål som
            har ställts upp. Regeringen kraftsamlar därför sina ansträngningar
            under 2014 och riktar in sig på grupper och länder som är särskilt
            utsatta.
          </note>
          <note>
            Låt mig nämna några av de viktigaste satsningarna som vi avser
            att förverkliga under året.
          </note>
          <note>
            Regeringen spurtar mot millenniemålen för att rädda fler kvinnor
            och barn. Detta gör vi genom att avsätta 500 miljoner kronor för
            att uppnå resultat inom områden där Sverige bedöms ha ett särskilt
            mervärde och som i dag är underfinansierade. Vi satsar därför
            bland annat på sanitet och på sexuell och reproduktiv hälsa och
            rättigheter. Satsningen inriktas på de länder som är längst ifrån
            måluppfyllelse, till exempel Afghanistan, Liberia och Mali.
          </note>
          <note>
            Regeringen satsar på frihetens försvarare i världens mest ofria
            länder. Vi stärker vårt redan stora engagemang för demokrati och
            mänskliga rättigheter genom att satsa ytterligare 185 miljoner
            kronor för att stödja journalister, bloggare och andra försvarare
            av opinionsfriheterna. Satsningen innebär att regeringen avsätter
            närmare 1 miljard kronor under 2014 för att mer direkt kunna stödja
            demokratiseringsprocesser och försvaret av de mänskliga rättigheterna
            där det behövs mest. Regeringen tar med andra ord sitt ansvar
            för att stärka demokratins ställning i världen.
          </note>
          <note>
            Regeringen initierar en spetssatsning på miljö- och klimatmässigt
            hållbar utveckling. Det är fattiga människor – flera debattörer
            i dag har tagit upp det – som drabbas hårdast av miljö- och klimatförändringarnas
            förödande effekter. Den ökade efterfrågan på naturens resurser,
            såsom mark, vatten, skog och energi, riskerar att leda till en
            utarmning av ekosystemen som ökar fattiga människors sårbarhet.
            År 2030 kommer världen att behöva 50 procent mer mat, 45 procent
            mer energi och 30 procent mer vatten, samtidigt som trycket på
            jordens resurser ökar alltmer.
          </note>
          <note>
            Regeringen satsar därför 150 miljoner kronor för att stärka fattiga
            människors tillgång till ren luft, rent vatten och resurssnål
            energi i den lokala närmiljön i Sveriges fattigaste biståndsländer.
            Vi satsar även omkring 100 miljoner kronor för förstärkta insatser
            för ett motståndskraftigt lantbruk, med fokus på hållbar livsmedelsförsörjning,
            i länder där behoven är störst. Regeringen har dessutom beredskap
            att bidra med omkring 300 miljoner kronor till Gröna klimatfonden,
            under förutsättning att den blir operativ under 2014.
          </note>
          <note>
            Regeringen har beredskap att bidra i humanitära kriser och minskat
            lidande, både i Syrien och i andra mer bortglömda kriser. Trots
            att världen på många sätt blir bättre ökar samtidigt de humanitära
            behoven. Den fruktansvärda krisen i Syrien och nu senast katastrofen
            i Filippinerna påminner oss om detta. Dessa kriser och katastrofer
            uppmärksammas på olika sätt av omvärlden. Parallellt pågår och
            inträffar även andra kriser, konflikter och katastrofer som inte
            bevakas i lika hög grad, till exempel i Tchad, Sydsudan och Demokratiska
            republiken Kongo.
          </note>
          <note>
            Det svenska humanitära biståndet är pålitligt, och vi ställer
            upp även för människor i de kriser som till viss del har glömts
            bort av medierna. Regeringen ökar det humanitära anslaget med
            ytterligare 75 miljoner kronor för att kunna svara upp mot världens
            omfattande behov.
          </note>
          <note>
            Herr talman! Mycket är också bra, och utvecklingen går åt rätt
            håll – det får vi inte glömma. Sedan år 2000 har antalet människor
            som lever i extrem fattigdom minskat med en halv miljard. 90 procent
            av alla världens barn går i dag i skolan. Mödradödligheten har
            minskat globalt med nästan 50 procent på 20 år. Enligt organisationen
            Freedom House klassas i dag tre fjärdedelar av världens länder
            som fria eller delvis fria.
          </note>
          <note>
            Svenskt bistånd har verkat inom de områden där framsteg har nåtts.
            Regeringen har uträttat mycket sedan 2006 och har en hög ambitionsnivå
            även för nästkommande år. Det betyder inte att vi känner oss färdiga
            eller är nöjda.
          </note>
          <note>
            Vi har kommit långt och får utmärkta betyg i internationella
            granskningar och jämförelser, också när man representerar Sverige
            utomlands, senast av OECD-Dac. Det är något vi ska ta till oss
            av och känna stolthet över.
          </note>
          <note>
            Vi är dock tydliga med att vi inte stannar här. Regeringen har
            högre ambitioner än så. Vi vill fortsätta att utforma framtidens
            svenska bistånd, ett modernt och realistiskt bistånd som uppnår
            riktiga resultat i fattiga människors liv.
          </note>
          <note type="speaker">
            Anf. 116 BODIL CEBALLOS (MP) replik:
          </note>
          <note>
            Herr talman! Jag vill börja med att ställa frågor kring förankringsprocessen
            framöver. Jag har uppfattat att det är ministerns ambition att
            vi kanske kommer att ha mer förankring med riksdagen men också
            mer förankring med civilsamhällets organisation när det gäller
            den biståndspolitiska plattformen och även annan biståndspolitik,
            så jag skulle vilja höra hur ministern resonerar kring förankringen
            med oss folkvalda och med andra runt om i landet.
          </note>
          <note>
            Jag vill också fråga om det som jag tog upp i mitt anförande
            om utfasningen av Bolivia i det här fallet. I och med att jag
            nyss var där är det självklart något som jag har nära på näthinnan
            just nu. Jag ser att den utfasning som kommer att ske går väldigt
            brant utför. Man har ett antal år på sig att fasa ut, men det
            stupar rätt ned, så att säga.
          </note>
          <note>
            Då undrar jag: Hur tänker regeringen? För bara några år sedan
            var detta ett av de länder där vi skulle ha ett långsiktigt samarbete
            på grund av att det är så fattigt etcetera. Nu börjar vi se att
            fattigdomen minskar, för det gör den. Det händer väldigt mycket
            i Bolivia, det byggs och byggs, men det når inte alla, och när
            det gäller demokratifrågorna finns det väldigt mycket kvar att
            göra.
          </note>
          <note>
            Vi kommer en bit på väg. Men när vi då har kommit den biten på
            väg säger vi helt plötsligt stopp, och då snubbar vi på mållinjen,
            i stället för att göra färdigt och se till att vi har gått i mål
            med vårt bistånd. Om vi överallt gör ungefär samma sak – påbörjar
            saker men sedan hoppar av innan vi är klara – tycker jag inte
            att det är särskilt långsiktigt över huvud taget.
          </note>
          <note>
            Det skulle jag vilja att ministern utvecklar lite grann. Jag
            skulle kunna tänka mig att vi återför det bistånd som vi nu har
            fasat ut – för att inte snubbla på mållinjen.
          </note>
          <note type="speaker">
            Anf. 117 Statsrådet HILLEVI ENGSTRÖM (M) replik:
          </note>
          <note>
            Herr talman! Tack för frågan! Låt mig börja med Bolivia. Jag
            har själv inte haft möjlighet att vara där, men flera av UD-tjänstemännen
            och Sida har varit där.
          </note>
          <note>
            När man tittar på vad OECD-Dac skriver i sin Peer Review, där
            Sverige kom ut väldigt väl, ser man att vi får kritik för att
            vi har ett mycket spretigt bistånd. Med stora med ändå begränsade
            resurser – det är närmare 40 miljarder kronor – tror jag att det
            är viktigt att lyssna på den kritik som finns. Vi kan inte vara
            överallt och göra allt, för då blir inget riktigt bra.
          </note>
          <note>
            Därför är det viktigt att vara där de allra största utmaningarna
            finns, där människor har det som allra sämst. Bolivia har gått
            från att vara ett mycket fattigt land till att bli ett medelinkomstland.
            Jag tror inte heller att det går att göra färdigt och bli klar.
            Det är en fin ambition, men jag tror inte att man kommer att bli
            klar i en utveckling i ett land, även om det kanske var en god
            ambition.
          </note>
          <note>
            Vi tittar nu till exempel på Tanzania. Där uppmärksammar vi i
            år att Sverige har haft bistånd i 50 år. Det är egentligen inte
            något att fira utan snarast att beklaga eller uppmärksamma, vilket
            vi förstås också ska göra.
          </note>
          <note>
            Det är skälet till att vi måste fokusera på att vara där människor
            har det som allra sämst.
          </note>
          <note>
            Den andra frågan gäller förankring. Jag håller med Bodil Ceballos
            om att det är viktigt att förankra och ha en bra dialog. Ambitionen
            är att ha det såväl med riksdagen som med olika civila samhällsorganisationer.
            Där kan man alltid bli bättre, ha en ännu bättre dialog.
          </note>
          <note type="speaker">
            Anf. 118 BODIL CEBALLOS (MP) replik:
          </note>
          <note>
            Herr talman! Om man då säger att det inte ska vara spretigt går
            det inte riktigt ihop för mig. Det blir ju spretigt om vi först
            säger att vi ska vara i ett land långsiktigt och sedan bara några
            år efteråt lämnar det landet och går in någon annanstans och säger
            att vi ska vara där långsiktigt men sedan lämnar det landet när
            det blir lite bättre där.
          </note>
          <note>
            Är det inte bättre att försöka ha en givarsamordning, så att
            inte alla är överallt? Nu är alla i Afrika igen och nästan ingen
            i Latinamerika. Det handlar om att vi inte är ensamma ute på världsarenan
            och kan välja och vraka, utan vi måste samordna oss med andra
            länder, påbörja något och avsluta, så att vi ser till att det
            finns en kontinuitet, att någon annan i så fall tar över.
          </note>
          <note>
            Det är inte bara i Bolivia som detta sker. Vi höll på att fasa
            ut även Colombia och Guatemala. Det var också helgalet, men det
            lyckades vi stoppa med hjälp från olika aktörer, både i kammaren
            och utanför.
          </note>
          <note>
            Det handlar om att inte bara säga att vi ska vara långsiktiga
            utan också vara det.
          </note>
          <note>
            En annan fråga som jag tänker på är Afghanistan. Vi kommer att
            diskutera den militära Afghanistaninsatsen senare i dag. Men vi
            har också den civila insatsen. I och med att den militära insatsen
            dras tillbaka från Mazar-e Sharif stänger vi också vårt kontor
            där. Det innebär att det är mycket svårare för vår civila insats
            att vara kvar i området.
          </note>
          <note>
            När vi hade överenskommelsen och rekommendationerna som arbetsgruppen
            för de civila insatserna kom med menade vi att vi skulle vara
            kvar i norr om säkerheten så tillät. Situationen är den att säkerheten
            är bättre i norr än någon annanstans i Afghanistan, men ändå är
            det från norr som vår aktivitet går ned. Det är inte heller särskilt
            långsiktigt, särskilt inte när vi har skapat ett förtroende i
            norr bland de lokala makthavarna.
          </note>
          <note>
            Hur resonerar ministern?
          </note>
          <note type="speaker">
            Anf. 119 Statsrådet HILLEVI ENGSTRÖM (M) replik:
          </note>
          <note>
            Herr talman! När det gäller var man ska vara och var biståndet
            kan göra störst nytta: Världen förändras. Jag tror att få av oss
            kunde förutse den arabiska våren och vad som hände till exempel
            i Syrien. Det är fruktansvärda situationer som gör att även de
            människor som har flytt landet och befinner sig i närområdet –
            det är drygt två miljoner personer – kommer att behöva omfattande
            insatser i det landet för att över huvud taget kunna återvända.
            Det är en situation som har uppstått som vi inte kunde räkna med
            eller förutse.
          </note>
          <note>
            Därför tror jag att vi måste vara flexibla och se vad vi kanske
            måste prioritera ned för att kunna prioritera upp andra viktiga
            delar av världen.
          </note>
          <note>
            Sedan håller jag med Bodil Ceballos om att det är viktigt med
            samordning i givarsamhället så att alla inte är på samma ställe.
            Jag tyckte att den humanitära katastrofen på Filippinerna var
            ett bra exempel. Där gjorde man en bra samordning, så att inte
            alla länder var där samtidigt och mer eller mindre slog ut varandra.
            Det är en oerhört viktig fråga.
          </note>
          <note>
            Afghanistan kommer att vara ett av Sveriges största biståndsländer.
            Fokus kommer att vara på kvinnor, flickor, skolgång och hälsobistånd.
            Jag följer noga frågan var vi ska vara och hur vi ska arbeta.
            Vi kommer under nästa år också att ta fram en ny strategi. Men
            det är ett viktigt och mycket svårt samarbetsland. Det vill jag
            understryka. Det är ett av världens mest korrupta länder och ett
            av de farligaste länderna i världen. Men att lämna Afghanistan
            skulle verkligen vara att svika de flickor och kvinnor som har
            en fruktansvärd situation där just nu.
          </note>
          <note type="speaker">
            Anf. 120 JULIA KRONLID (SD) replik:
          </note>
          <note>
            Herr talman! Jag vill börja med att tacka biståndsminister Hillevi
            Engström för att hon deltar i debatten och hälsa henne välkommen
            till sin första biståndsdebatt här.
          </note>
          <note>
            Jag vill fråga biståndsministern hur regeringen kan motivera
            en prioritering, som jag ser det, i budgeten som innebär att man
            sänder ut budskapet att för de människor som på olika sätt, ibland
            via olagliga flyktingsmugglare, kanske riskerar livet på vägen
            för att ta sig hit har man möjlighet att satsa stora resurser,
            nämligen 4 miljarder bara genom avräkningar i biståndet. Men för
            de mest utsatta människorna som är kvar i närområdet kan man årligen
            bidra med bara runt en halv miljard till flyktingorganet UNHCR
            som bistår runt 43 miljoner människor som är på flykt runt om
            i världen och som finns på plats i krisområdets närhet.
          </note>
          <note>
            Jag vet att regeringen också har bidragit med extra resurser
            till Syrien i närområdet, vilket jag tycker är mycket positivt.
            Men frågan kvarstår ändå varför man kan satsa så mycket mer resurser
            på flyktingmottagning i Sverige jämfört med hjälp på plats där
            det handlar om akuta humanitära behov, där det kan handla om liv
            och där man kan hjälpa så många fler människor för samma summa
            pengar. Varför är de fattigaste och mest utsatta människorna mindre
            viktiga och prioriteras lägre i denna prioritering i biståndsbudgeten?
          </note>
          <note type="speaker">
            Anf. 121 Statsrådet HILLEVI ENGSTRÖM (M) replik:
          </note>
          <note>
            Herr talman! Det finns inga människor som prioriteras högre eller
            lägre. Det tycker jag är grundläggande. Jag är övertygad om att
            vi måste göra både och. Det är också det som regeringen gör. Vi
            satsar stora resurser på FN:s multilaterala organisationer för
            att hjälpa människor i närområdet.
          </note>
          <note>
            Jag hade själv möjlighet att besöka Jordanien och ett av världens
            största flyktingläger, Zaatari, för bara någon vecka sedan och
            kunde se det arbete som gjordes. Det som slog mig var att människor
            visserligen överlever i närområdet men att det är något av ett
            helvete på jorden.
          </note>
          <note>
            Jag skulle önska att fler länder i Europa kunde ha samma generösa
            inställning som Sverige har, det vill säga att vi hjälper människor
            på plats men att vi också hjälper dem som har flytt till Sverige.
            Vi har också en relativt sett stor kvot flyktingar som vi tar
            in till Sverige. Det är Sverige och Tyskland som utmärker sig.
          </note>
          <note>
            När man ser hur människor har det i flyktingläger i närområdet
            blir man bestört. Jag blev bestört och illa berörd och hade svårt
            att sova efter att ha varit i detta flyktingläger en halv dag.
            Jag kunde åka därifrån i en varm och skön bil. Barnen där går
            omkring i foppatofflor eller flip flop-skor, och det är isande
            kallt. Nu har det till och med kommit snö i vissa delar av området.
          </note>
          <note>
            Det är klart att vi ska göra vad vi kan både här och där, men
            vi ska framför allt vara humanister och vara generösa. Vi vet
            att de människor som faktiskt klarar sig hit till Sverige inte
            kommer hit för nöjes skull, så att säga. De har haft ett helvete
            bakom sig. De har också haft stora utmaningar och har med sig
            många trauman när de kommer till Sverige. Vi måste därför finnas
            både där och här.
          </note>
          <note type="speaker">
            Anf. 122 JULIA KRONLID (SD) replik:
          </note>
          <note>
            Herr talman! Jag tackar för svaret. När biståndsministern har
            varit där och sett vilka stora behov som finns och man vill göra
            både och, varför kan man då inte höja de kontinuerliga bidrag
            som UNHCR har så stort behov av? Varför har regeringen samma konstanta
            bidrag till UNHCR år efter år utan att det sker någon höjning?
            Det är mycket bra att man gör punktinsatser när det uppstår en
            kris, men varför höjer man inte det årliga bidraget till UNHCR
            och till organisationer i det civila samhället för humanitära
            insatser om man vill göra både och?
          </note>
          <note>
            Jag tycker också att vi ska göra en insats när det gäller kvotflyktingar
            som kommer till Sverige. Men även om många fler länder i Europa
            skulle ta emot fler flyktingar kan vi aldrig komma ifrån det faktum
            att majoriteten inte har möjlighet att fly. Majoriteten är kvar
            under de miserabla förhållanden som Hillevi Engström har beskrivit.
            Därför måste vi öka insatserna där avsevärt.
          </note>
          <note>
            Jag skulle även vilja ställa en fråga om bistånd till vatten
            och sanitet, vilket också är livsavgörande bistånd. Jag ser det
            som positivt att biståndsministern lyfter fram att man vill öka
            dessa insatser något. Men som jag förstår det vill man ge lite
            bidrag utifrån en kaka på 500 miljoner som man ska dela ut på
            olika områden och någon ökning på 150 miljoner. Detta är inte
            särskilt mycket om man tänker på vilka enorma behov det finns
            och om man ser till den totala biståndsramen på 40 miljarder kronor.
            Jag undrar varför regeringen inte skulle kunna prioritera detta
            ännu mer. Om man tycker att detta är viktigt, varför ökar man
            det inte ännu mer? Sverigedemokraterna vill satsa 2,3 miljarder
            av det totala biståndet som går via Sida på detta.
          </note>
          <note type="speaker">
            Anf. 123 Statsrådet HILLEVI ENGSTRÖM (M) replik:
          </note>
          <note>
            Herr talman! Frågan om vatten och sanitet är viktig i det svenska
            biståndet.
          </note>
          <note>
            Jag ska uppehålla mig lite grann kring det flyktingbistånd som
            vi ger. Vi är en av de största givarna till FN:s flyktingfond
            UNHCR. Ett problem som finns i Syriens grannländer är att deras
            belastning börjar bli så stor. Vi talar om att det kommer 50 000
            flyktingar till Sverige. Till Libanon, som har en befolkning på
            fyra miljoner, har det kommit omkring 800 000 flyktingar. I Jordanien
            är det över en halv miljon flyktingar. Det är små länder som inte
            har så goda förutsättningar att ta emot så många fler.
          </note>
          <note>
            Nu är det viktigt att förhållandena för de flyktingar som finns
            blir drägliga så att de kan överleva. Men det krävs oerhört stora
            insatser för att få grannländerna att fortsätta vara generösa.
            Där tror jag att givarsamhället har en viktig roll att fylla genom
            att hjälpa och stötta dem så att det finns sjukvård, utbildning
            och så vidare till alla i landet.
          </note>
          <note>
            Sedan behöver vi få fler givare. Det är en stor givarkonferens
            i Kuwait i januari som handlar om Syrien. Att få in arabländerna
            och andra typer av biståndsgivare är mycket viktigt.
          </note>
          <note>
            Jag ser med oro på att även om det blir fred och en bra lösning
            i Syrien, vilket kan ta tid, kommer det att dröja ofantligt många
            år innan detta samhälle är uppbyggt igen. Och det kommer att ta
            många fler år innan människor kan, vill och vågar återvända. Det
            är en mycket komplicerad situation. Vi kan inte göra allt. Vi
            kan göra mycket, och gör det, och vi försöker göra det på bästa
            sätt.
          </note>
          <note type="speaker">
            Anf. 124 KENNETH G FORSLUND (S) replik:
          </note>
          <note>
            Herr talman! Nu har Hillevi Engström varit biståndsminister i
            lite drygt tre månader. Efter att ha hört hennes inledningsanförande
            kan jag konstatera att det inte har skett någon större förändring
            av regeringens biståndspolitik. Hillevi Engström fortsätter att
            förvalta den av den tidigare biståndsministern inslagna vägen.
          </note>
          <note>
            Jag har tre frågor till biståndsministern i denna debatt.
          </note>
          <note>
            Hur tänkte ni i regeringen när ni antog förslaget till biståndsmål,
            när ni lade till förtryck men tog bort fattiga människors egna
            förutsättningar för att förbättra sina levnadsvillkor? Hur tänkte
            ni när ni gjorde fattiga människor till passiva mottagare av välgörenhet
            i stället för aktiva aktörer i att förbättra sina egna levnadsvillkor?
            Det är min första fråga till dig, Hillevi Engström.
          </note>
          <note>
            Min andra fråga är: Tänker du som biståndsminister försöka förändra
            regeringens passiva förhållningssätt när det gäller skatteflykt
            från utvecklingsländer? Synsättet att det ändå inte finns skattemyndigheter
            i fattiga länder som kan ta hand om denna information duger inte.
            Vi måste jobba på flera fronter samtidigt, och vi ska självklart
            stödja uppbyggnaden och utbyggnaden av skattemyndigheter i utvecklingsländer
            på samma sätt som vi ska stödja förbättrade regler för utökat
            informationsutbyte.
          </note>
          <note>
            Avslutningsvis, herr talman: Biståndsministern tar själv upp
            att biståndsplattformen kommer att komma till riksdagen i form
            av en skrivelse – om den nu kommer. Varför har ni valt att hantera
            biståndsplattformen på det sättet? Ni involverar inte andra och
            ställer riksdagen inför fullbordat faktum – om det nu blir klart
            den här gången.
          </note>
          <note type="speaker">
            Anf. 125 Statsrådet HILLEVI ENGSTRÖM (M) replik:
          </note>
          <note>
            Herr talman! Jag ska börja med frågan som rör målet. Jag är glad
            att vi i dag har ett enigt utskott när det gäller målformuleringen.
          </note>
          <note>
            Jag tror att det är viktigt att titta på vad som stod i det förslag
            regeringen lade fram i budgetpropositionen. Regeringens förslag
            löd: förbättrade levnadsvillkor för människor som lever i fattigdom
            och förtryck. Varför föreslogs detta? Det har tagits ifrån den
            formulering som den parlamentariska utredningen Globkom har gjort
            och varit överens om och som ligger till grund för PGU:n. Det
            var alltså regeringens förslag: förbättrade levnadsvillkor för
            människor som lever i fattigdom och förtryck.
          </note>
          <note>
            Den förändring utskottet nu har gjort, som jag också ställer
            mig bakom, lyder: att skapa förutsättningar för förbättrade levnadsvillkor
            för människor som lever i fattigdom och förtryck. Det är alltså
            några ord som har lagts till. Det är väl bra att man kommer överens
            om detta mål. Det kan alltid vara så att man kan ha en bättre
            dialog, men i sak tycker jag inte att det ändrar det som står
            i förslagen och det som rör finansieringen av biståndet. Jag tror
            att vi är ganska överens om vad vi menar, nämligen att vi ska
            försöka bistå människor som lever i fattigdom och förtryck.
          </note>
          <note>
            Jag håller med Kenneth om att vi inte ska ha några passiva mottagare
            av någon sorts välgörenhet. Det allra viktigaste handlar egentligen
            om jobb. Det är det fattiga människor allra mest vill ha; man
            vill ha ett arbete att kunna försörja sig på. Man vill inte ha
            några allmosor, utan man vill stå på egna ben. Jag har alltså
            ingen annan uppfattning där, men jag tycker att måldiskussionen
            kanske har fått något för stora proportioner – utan att säga att
            det blir ett dåligt mål nu, men det är ingen större skillnad i
            målformuleringen.
          </note>
          <note>
            Det fanns heller inget samlat mål för utgiftsområdet, och det
            har regeringen också fått kritik för. Därför föreslog vi det här
            målet, som man var överens om i den parlamentariska utredningen
            Globkom.
          </note>
          <note type="speaker">
            Anf. 126 KENNETH G FORSLUND (S) replik:
          </note>
          <note>
            Herr talman! Jag tackar biståndsministern för svaret på den första
            frågan. Jag är också glad att biståndsministern delar utskottets
            uppfattning att det är ett bättre sätt att uttrycka målet på.
            Det handlar nämligen inte bara om några ord som har lagts till,
            utan det handlar om ett synsätt på utvecklingsarbete och hur det
            ska göras möjligt. Det handlar om ett förhållningssätt till de
            länder och människor vi ska samarbeta med. Därför är de få orden
            så viktiga.
          </note>
          <note>
            Sedan fanns ett annat problem med hur regeringen hade formulerat
            förslaget till nytt mål, och det gällde att man skriver fattiga
            och förtryckta men inte kan reda ut ordentligt om människor ska
            vara båda delar eller om det räcker med det ena. När regeringsföreträdare
            fick frågor om det kunde de inte reda ut det på ett klart och
            tydligt sätt.
          </note>
          <note>
            Nu har vi försökt reda ut det i utskottets betänkandetext, för
            att göra de definitionerna. Det har i alla fall förbättrat situationen,
            men som jag sade i mitt inledningsanförande: Jag gör inget anspråk
            på att det här är en perfekt eller över huvud taget slutgiltig
            formulering av målet för svensk biståndspolitik. Jag tror att
            det krävs ett betydligt mer omfattande arbete än det regeringen
            har gjort i en väldigt liten krets, uppenbart, och det arbete
            17 personer i utrikesutskottet har gjort under några möten nu
            i höst. Det krävs ett betydligt större omtag vad gäller svensk
            biståndspolitik.
          </note>
          <note>
            Sedan ser jag fram emot svar på mina två övriga frågor. Jag förstår
            att tiden är begränsad även för biståndsministern.
          </note>
          <note type="speaker">
            Anf. 127 Statsrådet HILLEVI ENGSTRÖM (M) replik:
          </note>
          <note>
            Herr talman! Det finns även i strategier och policyer som styr
            biståndet och som är väldigt tydliga och specificerade, skulle
            jag vilja säga. Det är alltså inte rubriken som är det enda målet.
          </note>
          <note>
            Jag tycker att det är viktigt att lyfta fram att det är resultatet
            som räknas, alltså vad man faktiskt åstadkommer för fattiga och
            förtryckta människor – eller fattiga eller förtryckta människor.
            Det är bra att vi är överens om den frågan.
          </note>
          <note>
            När det gäller frågan om biståndsplattformen eller biståndsramverket
            vill jag återigen vara tydlig: Det kanske har varit för stora
            förväntningar, men det är ingen ny politik. Det är en kodifiering
            av redan befintlig politik, av praxis att göra den tydligare.
            Det finns inget vakuum i styrningen, för det finns policyer och
            strategier som gäller. Däremot är det för många – det är lite
            rörigt – och det är därför vi ska försöka samla ihop det i det
            biståndspolitiska ramverket.
          </note>
          <note>
            Det är alltså ingen som kommer att göra saltomortaler och säga
            att det är överraskande, utan det kommer att tugga på ungefär
            som vi har jobbat. Det blev dock förhoppningsvis tydligare. Det
            är alltså ett indirekt styrdokument. Jag hoppas att det ska bli
            klart så att vi kan komma med skrivelsen till riksdagen.
          </note>
          <note>
            När det gäller den tredje frågan, om skatteflykt, vill jag säga
            att jag inte heller gillar skatteflykt eller kapitalflykt. Det
            är förstås viktigt att stödja de länderna och trycka på. Det är
            en fråga som ytterst ligger inom Finansdepartementets ram, men
            inom PGU:n är hela regeringen ansvarig för frågorna. Det är viktigt
            att länder får bra myndigheter och institutioner och att vi hjälper
            till med arbetet att bygga upp dem, samt att multinationella företag
            också tar sitt ansvar och har ett hållbart företagande såväl socialt
            och ekonomiskt som klimat- och miljömässigt.
          </note>
          <note>
            Jag har alltså ingen annan uppfattning, och vi driver på frågan
            också i OECD och i andra sammanhang. Kan man i grunden ha en egen
            skattedebitering som fungerar är det väldigt mycket mer än att
            bara vara beroende av bistånd. Skatter är alltid viktigare, både
            här och där.
          </note>
          <note type="speaker">
            Anf. 128 HANS LINDE (V) replik:
          </note>
          <note>
            Herr talman! Jag vill välkomna biståndsminister Hillevi Engström
            till sin första debatt med utrikesutskottet, i alla fall i den
            här rollen.
          </note>
          <note>
            Ibland säger man i filmens värld: You had me at hello. Tyvärr
            måste jag nog säga att biståndsministern när jag lyssnade på hennes
            inlägg förlorade mig redan då hon inledde sitt anförande med att
            tala om den generösa svenska biståndspolitiken. Nej, biståndsminister
            Hillevi Engström – svenskt bistånd handlar inte om att vara generös.
            Det handlar om att vi har ett globalt gemensamt ansvar för de
            stora utvecklingsutmaningar vi står inför, inte minst därför att
            vi tillhör ett land som har bidragit till de klimatförändringar
            som nu slår hårt mot de fattiga och genom att svenska företag
            har bidragit till den kapitalflykt som har hållit nere många länder
            i fattigdom.
          </note>
          <note>
            Det var dock inte därför jag begärde replik. Vi från utskottet
            besökte Sida tidigare i höstas. Där berättade man om sitt arbete
            och tog bland annat upp de insatser man gör i Uganda, där vi i
            Sverige i dag gör många bra projekt. Det gäller inte minst det
            arbete man gör med att stödja landets hbtq-rörelse, vilket jag
            skulle vilja framhålla. Men man beskrev också sitt arbete med
            att ge krediter till det privata näringslivet i Uganda – hur man
            hade gått in och stöttat läkare som ville skapa privata mottagningar.
          </note>
          <note>
            Jag är helt övertygad om att de projekt Sverige driver i Uganda
            när det gäller att stödja läkare uppskattas av de enskilda läkarna
            och de patienter som har möjlighet att gå till mottagningarna,
            men jag kunde inte låta bli att fråga på vilket sätt man når de
            fattigaste i Uganda genom det här projektet. Svaret från Sida
            var: Det gör man inte. Det här är inte projekt som riktar sig
            till de fattigaste.
          </note>
          <note>
            Det är tyvärr inte ett isolerat fall, och det handlar inte heller
            om Sida eller om enskilda tjänstemän. Tyvärr vet vi att Sida har
            fått tydliga direktiv från regeringen om att nedprioritera frågor
            om fattigdomsbekämpning. I det senaste regleringsbrevet nämner
            man fattigdom en enda gång på 19 sidor. Varför har den borgerliga
            regeringen så tydligt valt att nedprioritera just fattigdomsbekämpning
            inom sin biståndspolitik?
          </note>
          <note type="speaker">
            Anf. 129 Statsrådet HILLEVI ENGSTRÖM (M) replik:
          </note>
          <note>
            Herr talman! Jag har en liten kommentar: Man kan ha olika ord
            för det – ett globalt gemensamt ansvar eller generöst – men icke
            förty är det såvitt jag vet Sverige, Norge och Luxemburg som har
            1 procent av bruttonationalinkomsten i utvecklingsbistånd. Det
            är ändå någonting. Om man inte ska vara stolt eller glad eller
            så kan man ändå säga att det är väldigt bra.
          </note>
          <note>
            Jag skulle önska att kollegerna i EU-kretsen, som jag träffade
            på FAC i veckan, kunde uppnå det rekommenderade golvet på 0,7
            procent. Storbritannien, som är ett rikt och stort land, tror
            att de kanske kan lyckas med det. Det pågår diskussioner, bland
            annat med Nederländerna, om att omdefiniera ODA-begreppet för
            att kunna täcka in mycket mer. Det är någonting jag och den svenska
            regeringen är emot, vilket vi också uttryckte på FAC. Vi anser
            inte att den diskussionen ska föras i ministerrådet, utan det
            är en fråga för OECD-Dac.
          </note>
          <note>
            Jag tycker att vi ska vara stolta och att det svenska folket
            ska vara stolta över att vi faktiskt är generösa som människor.
            Det visar vi också i vår privatekonomi när vi hjälper människor
            som har det svårt.
          </note>
          <note>
            Jag delar inte uppfattningen och har aldrig hört talas om att
            regeringen skulle nedprioritera fattigdomsbekämpningen. Ända sedan
            jag fick den här portföljen och ansvaret har det varit en fråga
            i princip varje dag att vi bidrar till att göra skillnad i fattiga
            och förtryckta människors liv. Vi ska vara på de ställen där det
            är som allra svårast. Vi ska vara där det är som farligast och
            där det är som värst, om jag får uttrycka mig på det sättet. Det
            är alltså ett påstående som jag inte känner igen över huvud taget.
          </note>
          <note>
            Sedan ska vi också göra andra saker. Vi ska hjälpa demokratikämpar.
            Vi ska jobba med det humanitära. Vi ska kunna göra många olika
            saker, men fattigdomsbekämpning är, som målet säger, den mest
            prioriterade frågan. Vi ska stötta fattiga och förtryckta människor
            och försöka bidra med vår del till millenniemålen, inte minst
            de nya post-2015-målen.
          </note>
          <note type="speaker">
            Anf. 130 HANS LINDE (V) replik:
          </note>
          <note>
            Herr talman! Jag är stolt över mycket i svensk biståndspolitik.
            Jag är också stolt över att det finns en så stark biståndsvilja
            i Sverige.
          </note>
          <note>
            Många människor i vårt land väljer att engagera sig i frågor
            som rör bistånd. Inte minst har vi de senaste dagarna sett hur
            många människor som har engagerat sig i Musikhjälpens arbete.
            Men det handlar om att många människor i vårt land förenas av
            just solidaritet, att man ser sitt gemensamma ansvar för världens
            utmaningar. Det handlar inte om generositet. När vi talar om generositet
            talar vi i stället om välgörenhet, att man visar sin goda vilja
            mot någon man tycker synd om. Det är något i grunden annat.
          </note>
          <note>
            Låt oss då tala om nedprioriteringen av fattigdomsbekämpningen
            i den borgerliga regeringens biståndspolitik. Jag trodde i alla
            fall att regleringsbrevet till Sida, den myndighet som i år har
            ansvar för över 18 miljarder kronor av det svenska biståndet,
            utgick från regeringens prioriteringar, att där lyfter man fram
            det man tycker är viktigt. Väljer man att på 19 sidor nämna fattigdom
            endast en enda gång är det svårt att tolka det som någonting annat
            än en nedprioritering, i synnerhet om vi tittar på tidigare regleringsbrev
            till Sida. Gå tillbaka till den senaste socialdemokratiska regeringen
            som styrde med stöd av Vänsterpartiet och Miljöpartiet! Där kan
            vi se hur man tydligt lyfte fram fattigdomsbekämpning och de fattigas
            perspektiv på utveckling i sina regleringsbrev. Det har den borgerliga
            regeringen slutat att göra. Man kan tro att det bara är semantik
            även detta, men jag tolkar i alla fall regeringens regleringsbrev
            som just en prioritering. Och det får också konsekvenser.
          </note>
          <note>
            Som jag sade i mitt anförande har Indevelop gjort en studie av
            Sidas verksamhet där man konstaterar att 40 procent av Sidas insatser
            över huvud taget inte når fattiga människor. Tycker biståndsministern
            att det är okej att 40 procent av Sidas verksamhet inte når de
            fattigaste människorna?
          </note>
          <note type="speaker">
            Anf. 131 Statsrådet HILLEVI ENGSTRÖM (M) replik:
          </note>
          <note>
            Herr talman! När det gäller myndighetsstyrningen styr regeringen
            myndigheten på flera olika sätt. Ett sätt är det som vi debatterar
            i dag, nämligen budgetpropositionen. Där är det tydligt övergripande
            målet för hela verksamheten, och som kommer att klubbas i morgon,
            att skapa förutsättningar för förbättrade levnadsvillkor för människor
            som lever i fattigdom och förtryck. Det är utskottet överens om,
            och förhoppningsvis kommer det också att bli riksdagens beslut
            i morgon. Det är det övergripande målet i budgetpropositionen.
          </note>
          <note>
            Vi styr också Sida genom instruktion, genom dialog och genom
            regleringsbrev. Det är inte hur många gånger ett ord upprepas,
            om det står i versaler eller i fetskrift som är det viktiga, utan
            det är innehållet, sakfrågorna.
          </note>
          <note>
            Sedan är det olika strategier för olika länder. I till exempel
            Afghanistan eller andra länder kan det vara flickors skolgång,
            mödrahälsovård, hbtq-frågor eller SRHR-frågor som vi trycker på,
            lite beroende på vad som bedöms som lämpligast i respektive land.
          </note>
          <note>
            Jag tror inte att man ska övertolka att ett ord inte nämns på
            flera ställen. Jag vill vara tydlig med att det allra viktigaste
            är målhierarkin, och vi har försökt göra målhierarkin lite tydligare.
            Där är det fattiga och/eller förtryckta människor som ska vara
            målet. Vi ska bidra till att skapa förutsättningar att förbättra
            för just dem i största möjliga mån.
          </note>
          <note type="speaker">
            Anf. 132 CHRISTIAN HOLM (M):
          </note>
          <note>
            Vårt utvecklingsbistånd syftar till att bekämpa, som vi nyss
            har hört diskuteras, just fattigdom, såväl fattigdom på pengar
            som på frihet. Ekonomisk tillväxt, ökat välstånd, stärkt demokrati,
            skydd för mänskliga rättigheter och långsiktig hållbarhet ska
            genomsyra den svenska biståndspolitiken. Vår politik är tydligt
            värderingsburen.
          </note>
          <note>
            Sedan Alliansen tillträdde har stora förändringar skett inom
            biståndet. Det svenska biståndet har reformerats för att skifta
            fokus lite mer från en utbetalningspolitik till att bli en tydlig
            utvecklingspolitik som levererar konkreta resultat och skapar
            bättre förutsättningar för fattiga människor. Vårt budskap är
            tydligt: Biståndet ska användas där det gör störst nytta, och
            vi ska kontinuerligt utvärdera resultaten av våra insatser.
          </note>
          <note>
            I takt med globaliseringen har samhället förändrats. Tack vare
            handel, teknikutveckling och ökad kommunikation har framför allt
            låginkomstländer haft en positiv utveckling. Vi kan även se en
            generell inkomstökning på global nivå. Men som sagt finns det
            också utmaningar som bristen på demokrati och mänskliga rättigheter,
            miljö- och klimatförändringar, kvinnors och barns utsatthet samt
            extrem fattigdom i stora delar av världen. Förändrade samhällen
            ställer krav på en modern biståndspolitik. Vi måste ha ett bistånd
            som möter dagens globala utmaningar.
          </note>
          <note>
            Herr talman! Regeringen har fokuserat biståndet avseende tematiska
            prioriteringar på landfokusering och resultatstyrning. I stora
            delar har det skett i bred samsyn med Socialdemokraterna.
          </note>
          <note>
            Inom ramen för de tematiska prioriteringarna har vi inriktat
            oss på demokratiutveckling och mänskliga rättigheter. Här måste
            vi stödja de krafter som inriktar sig på att stärka demokratin
            och yttrandefriheten. Det är en förutsättning både för en god
            samhällsutveckling och för att bekämpa fattigdom. Det handlar
            om att bygga upp fungerande samhällsinstitutioner och komma till
            rätta med korruption eller att stödja uppbyggande av demokratiska
            politiska partier.
          </note>
          <note>
            Inom vårt andra prioriterade område, miljö och klimat, har vi
            lagt stora resurser för att skapa en hållbar och miljömässig utveckling.
            Här finns god potential för samarbete mellan svenska myndigheter,
            näringsliv och organisationer. För att utvecklingsländer ska kunna
            möta de stora klimatförändringar som vi står inför måste vi stärka
            möjligheterna för utvecklingsländerna att handla förnybar energi.
          </note>
          <note>
            Vårt tredje prioriterade område är främjande av jämställdhet
            och kvinnors roll i utvecklingen. Kvinnors livssituation i utvecklingsländer
            ser i många fall bedrövlig ut. De saknar inflytande, och den utbredda
            ojämställdheten skapar stora hinder för kvinnors utveckling.
          </note>
          <note>
            Åtta miljoner kvinnor drabbas årligen av problem i samband med
            osäkra aborter. Det sker främst i fattiga länder. Vi gör därför
            stora satsningar inom millenniemålen 4 och 5 om mödra- och barnadödlighet.
            Samtidigt har vi stort fokus på SRHR-frågorna, alltså frågor om
            sexuell och reproduktiv hälsa och rättigheter i allmänhet, frågor
            som inte sällan är extremt åsidosatta. Regeringen arbetar med
            att höja kunskapsnivån om SRHR-frågorna genom utbildning och rådgivning
            till ungdomar. Vi har även gjort stora satsningar i utvecklingsländer
            för att öka tillgången till säkra och lagliga aborter samt för
            att öka tillgången till preventivmedel och sexuell och reproduktiv
            hälsovård.
          </note>
          <note>
            Fattigdom samt bristen på demokrati och mänskliga rättigheter
            är också bidragande orsaker till mödradödlighet och barns utsatthet.
            Regeringen har därför aktivt arbetat med dessa frågor och har
            ökat anslagen till aktörer som kan bidra till att främja den utvecklingen
            i de svenska biståndsländerna.
          </note>
          <note>
            När det generellt gäller biståndspolitiken och det arbete som
            vi gör i utskottet vill jag rikta ett stort tack till våra samarbetspartier
            och även oppositionen, inte minst Socialdemokraterna och den biståndspolitiska
            talespersonen Kenneth G Forslund, för det goda samarbete och den
            breda samsyn som trots allt finns i stora delar av våra frågor,
            även om det självklart finns skiljelinjer på många områden. Att
            vi har denna breda samsyn gör att vi kan bli mer effektiva och
            starkare internationellt.
          </note>
          <note>
            Herr talman! Insatserna i Afghanistan är, som har nämnts tidigare,
            också av hög prioritet inom biståndet. Insatserna har ett brett
            parlamentariskt stöd i Sveriges riksdag, och vi kommer att debattera
            dem efter detta ärende.
          </note>
          <note>
            Att vi har ett brett parlamentariskt stöd är viktigt av många
            skäl, inte minst på grund av den signal vi sänder och för säkerheten
            och tryggheten för våra unga tjejer och killar på plats i Afghanistan.
          </note>
          <note>
            Våra insatser bygger på ett långsiktigt arbete för att säkra
            utvecklingen framåt och bygga upp säkerheten. Afghanistan är det
            land som Sverige har det mest omfattande utvecklingssamarbetet
            med och utvecklingsbiståndet till, och vi kommer att fortsätta
            våra insatser för att säkra tryggheten för det afghanska folket.
            Vårt engagemang i Afghanistan är genuint och långsiktigt.
          </note>
          <note>
            Herr talman! För att skapa ett långsiktigt utvecklingsarbete
            med hög kvalitet har regeringen valt att samarbeta med färre länder
            än tidigare. Vi har, vilket också har nämnts tidigare, fokuserat
            utvecklingssamarbetet till ett mindre antal länder. Det är fortfarande
            många men färre än tidigare. Även detta beslut har fattats i stor
            enighet och med bred samsyn bland partierna här i Sveriges riksdag.
            Vårt bistånd ska göra nytta där det behövs som allra mest.
          </note>
          <note>
            När det gäller ökad mål- och resultatstyrning följer vi upp och
            utvärderar biståndsprogrammen och redogör för om människors möjligheter
            till förbättrade levnadsvillkor faktiskt har uppfyllts. Denna
            strategi stämmer väl överens med Parisdeklarationen, som fastställer
            att effektiviteten i utvecklingssamarbetet måste öka.
          </note>
          <note>
            Att regeringen arbetar för en ökad mål- och resultatstyrning
            är av stor betydelse för både biståndsmottagare och de svenska
            skattebetalarna. Det är vår skyldighet att redovisa och följa
            upp vart biståndspengarna går och vad de används till och att
            de faktiskt gör skillnad för fattiga människor.
          </note>
          <note>
            Denna skyldighet har vi både mot dem som är mottagare av vårt
            bistånd och beroende av det och mot alla skattebetalare som varje
            dag går till jobbet och sliter ihop de kronor som vi använder
            för att göra livet bättre för människor som lever i utsatta miljöer.
          </note>
          <note>
            Herr talman! Även avräkningarna inom biståndsbudgeten har vållat
            mycket debatt de senaste åren. Jag vill därför klargöra några
            saker.
          </note>
          <note>
            Sverige följer riktlinjerna från OECD:s biståndskommitté Dac
            när det gäller hur och vad vi får avräkna som samtidigt kan kallas
            bistånd. Avräkningar från biståndsramen är alltså kostnader som
            ligger på andra utgiftsområden än just biståndsanslaget.
          </note>
          <note>
            Vad innebär det i praktiken? Jo, det är främst pengar som täcker
            flyktingmottagande och i de fall avskrivningar förekommer till
            de allra fattigaste länderna i världen.
          </note>
          <note>
            Det har i vissa lägen framförts att Alliansen urholkar biståndet.
            Utöver att det är osakligt och felaktigt är det så att Alliansen,
            även om vi ser till biståndet exklusive avräkningar, har ett högre
            bistånd än vad tidigare S-regeringar hade. Det är till och med
            så högt att om vi drar bort avräkningarna från Alliansens bistånd
            men låter tidigare S-regeringars bistånd ha kvar sina avräkningar
            är Alliansens bistånd ändå högre, med undantag av något enskilt
            år. Det är viktigt att poängtera eftersom det är bra att debatten
            är korrekt.
          </note>
          <note>
            Emellanåt låter det nämligen som att avräkningar i enlighet med
            OECD:s regelverk uppfanns 2006 när alliansregeringen kom till
            makten. De har dock förekommit i decennier, även under S-regeringar
            och innan jag ens hade börjat skolan.
          </note>
          <note>
            Herr talman! År 2014 satsar regeringen 10 miljarder kronor mer
            på bistånd, inklusive avräkningar, än vad Göran Perssons regering
            gjorde 2006.
          </note>
          <note>
            Under hela alliansregeringens tid vid makten har vi uppfyllt
            FN:s mål om att 1 procent av Sveriges bni ska gå till bistånd.
            Det är viktigt, men det viktigaste för oss är trots allt inte
            hur mycket som betalas ut i procent utan vad det går till, hur
            det används och att det är effektivt och ger resultat.
          </note>
          <note>
            Herr talman! Vi ser ökade flyktingströmmar i världen från konfliktdrabbade
            länder, inte minst från Syrien varifrån det rapporteras hemska
            saker varje dag.
          </note>
          <note>
            För oss är det en självklarhet att ta emot de människor som flyr
            från våld och förtryck. Vi har en mänsklig politik. Vi hjälper
            människor i nöd var de än befinner sig.
          </note>
          <note>
            Vi kan göra en del i ett land som Syrien, men på grund av situationen
            kan vi inte hjälpa de flesta på plats eller i närområdet. Då använder
            vi en del av vårt bistånd, de så kallade avräkningarna, till att
            ge dem som behöver skydd här, tillfälligt eller under längre tid.
          </note>
          <note>
            Det som bör förbättras är att våra grannländer inom EU också
            tar ett större ansvar och delar på den utmaning stora flyktingströmmar
            innebär.
          </note>
          <note>
            Sverigedemokraterna har en helt annan politik. När människor
            flyr från gasattacker, bomber, granater och förtryckande diktatorer
            anser vi att Sverige bör ta emot dessa traumatiserade människor
            och stödja, hjälpa och integrera dem. Sverigedemokraterna däremot
            väljer att stänga portarna och för här en inhuman och omänsklig
            politik.
          </note>
          <note>
            Herr talman! En humanitär politik utgår från ståndpunkten att
            människor ska erbjudas stöd och hjälp oberoende av vilka de är
            och var de ursprungligen kommer ifrån. En humanitär politik är
            till grunden jämlik och ser till människors behov utan att söka
            egen vinning. En sådan politik önskar vi och regeringen att driva.
          </note>
          <note>
            Sverigedemokraternas framlagda budget är föga förvånande populistisk.
            Det är tydligt att budgeten är tänkt att plocka billiga poäng,
            men i själva verket väcker den många frågor. Det är svårt att
            se den som ett seriöst förslag på de utmaningar vi möter. Den
            håller inte ekonomiskt och är till stor del ett påhitt. Man ska
            vara försiktig med sina ord, herr talman, men att kalla SD:s budget
            för ett ekonomiskt kvacksalveri är ingen överdrift.
          </note>
          <note>
            Herr talman! Jag yrkar bifall till utskottets förslag i betänkandet.
          </note>
          <note type="speaker">
            Anf. 133 HANS LINDE (V) replik:
          </note>
          <note>
            Herr talman! I går jordfästes Nelson Mandela, vilket vi alla
            kunde följa genom nyhetsbevakningen därifrån. Utanför kammaren
            finns en kondoleansbok där man kan skriva en sista hälsning till
            denne store ledare. Jag gjorde det innan jag gick in till denna
            debatt, men jag vet inte om Christian Holm har skrivit något.
            Moderaterna har ju genom historien haft en tvetydig relation till
            Nelson Mandela och anti-apartheidrörelsen, om jag ska uttrycka
            mig diplomatiskt.
          </note>
          <note>
            Just i dessa dagar ska även det svenska biståndet till Sydafrika
            avslutas. Vid årsskiftet avslutas det drygt 50-åriga samarbete
            som Sverige haft med de demokratiska krafterna i Sydafrika. Sydafrika
            är ett land som har förbättrats till det bättre på många punkter
            under dessa 50 år, och därför behöver vårt samarbete och vår relation
            till Sydafrika självklart förändras.
          </note>
          <note>
            Sydafrika är i dag till stor del ett demokratiskt medelinkomstland,
            men behoven är också stora. Det finns framför allt ett behov av
            samarbete inom det som kallas aktörssamverkan. Sydafrika behöver
            kanske inte längre resurser till fattigdomsbekämpning, för man
            har i stor utsträckning dessa resurser. Man behöver dock ett samarbete
            mellan aktörer för att kunna stärka sina institutioner och gå
            vidare med sin demokratiska samhällsutveckling.
          </note>
          <note>
            Den typ av samarbete som vi har i dag med Sydafrika och som den
            moderatledda regeringen avslutar är till exempel samarbete mellan
            fackliga organisationer för att förbättra situationen på arbetsmarknaden
            i Sydafrika och minska fattigdomen.
          </note>
          <note>
            Det har också handlat om att stärka de organisationer som ofta
            är ryggraden i en konsolideringsprocess i en demokrati. Vi har
            vi haft ett samarbete mellan myndigheter och kommuner för att
            stärka demokratisk samhällsstyrning och anti-korruptionsarbete.
          </note>
          <note>
            Vi har även haft ett omfattande arbete kring hiv och aids.
          </note>
          <note>
            Varför, Christian Holm, väljer den moderatledda regeringen att
            avsluta detta samarbete?
          </note>
          <note type="speaker">
            Anf. 134 CHRISTIAN HOLM (M) replik:
          </note>
          <note>
            Herr talman! Hans Linde tar upp ett antal frågor. Nej, jag hann
            inte skriva i kondoleansboken innan jag gick in i kammaren, men
            jag ska göra det när jag går härifrån. Det är värt att hylla Nelson
            Mandela som gjorde en fantastisk resa genom livet och som betydde
            oerhört mycket för att ena folket i sitt land.
          </note>
          <note>
            Det var en man som under sitt liv utvecklades och valde samarbete,
            utveckling och försoning snarare än konflikt. Det tycker jag är
            värt att uppmärksamma.
          </note>
          <note>
            Det är också ett bra resultat och ett gott tecken när ett land
            efter 50 år av samarbete inte längre har samma behov av vårt bistånd.
            Det är, som Hans Linde korrekt säger, viktigt att vi har ett fortsatt
            samarbete. Men länder som har höjt sin ekonomiska nivå och standard
            kanske inte ska ha en del av det svenska biståndet.
          </note>
          <note>
            Att vi avbryter biståndssamarbete innebär inte att vi avbryter
            relationerna med ett land. Vi fortsätter att ha kontakter. Det
            tycker jag att vi fortsatt ska ha för att förbättra Sydafrika.
            Vi vet att det finns många brister, men mycket av ansvaret för
            en fortsatt utveckling i Sydafrika ligger på den sydafrikanska
            regeringen.
          </note>
          <note type="speaker">
            Anf. 135 HANS LINDE (V) replik:
          </note>
          <note>
            Herr talman! Vi kan väl för protokollet konstatera att jag tror
            att en hel del av Christian Holms företrädare i denna kammare
            knappast skulle skriva under på de beskrivningar han gav om Nelson
            Mandela.
          </note>
          <note>
            Christian Holm säger att Sydafrika inte riktigt har behov av
            bistånd längre. Det låter inte riktigt på samma sätt från Sydafrika.
            Där ser man att Sverige har en viktig roll att spela, precis som
            vi har spelat en viktig roll genom historien. Vi är en partner
            som har haft en mycket stor trovärdighet genom vårt historiska
            engagemang – må vara att Moderaterna många gånger har motsatt
            sig det engagemanget.
          </note>
          <note>
            Sverige som land har i dag fortfarande möjlighet att agera i
            Sydafrika också i kontroversiella och svåra frågor för att bidra
            till att ta ytterligare steg. Det behövs i Sydafrika när det gäller
            att stärka de demokratiska institutionerna, bygga upp folkrörelser,
            bekämpa hiv/aids och så vidare.
          </note>
          <note>
            Christian Holm säger: Det spelar inte så stor roll. Vi kan fortsätta
            relationen på andra sätt. Men frågan till Christian Holm blir:
            Hur då? Hur ska vi fortsätta relationen med Sydafrika? För nu
            avslutar man biståndssamarbetet. Det kommer inte att finnas några
            ytterligare resurser till biståndsinsatser.
          </note>
          <note>
            De pengar som funnits fram till december för att Rikspolisstyrelsen
            till exempel ska kunna bedriva samarbete med polisen i Sydafrika
            dras in. Man drar tillbaka finansieringen till arbete som har
            funnits runt hiv/aids-frågorna. Samma sak gäller det fackliga
            samarbete som bland annat IF Metall har bedrivit under de gångna
            åren.
          </note>
          <note>
            Också den samarbetsstrategi som vi har haft mellan Sverige och
            Sydafrika löper ut i slutet av året utan att det kommer till en
            ny strategi. Om man drar in pengarna, sätter punkt och väljer
            att inte skriva någon ny samarbetsstrategi med sydafrikanerna,
            hur ska då detta samarbete med Sydafrika fortsätta, Christian
            Holm?
          </note>
          <note type="speaker">
            Anf. 136 CHRISTIAN HOLM (M) replik:
          </note>
          <note>
            Herr talman! För att återgå till Nelson Mandela och hans gärningar
            var Nelson Mandela och ANC en stor rörelse. ANC hade olika delar
            och grenar och utvecklades genom åren, och det gjorde också Nelson
            Mandela.
          </note>
          <note>
            Jag tycker att det är fullt naturligt att Moderaterna under 1970-
            och 1980-talen inte gav en tydligt socialistisk/kommunistisk rörelse
            ett helhjärtat stöd på samma sätt som vi inte stödde Sovjetunionen
            eller andra partier som Vänsterpartiet på den tiden samarbetade
            med.
          </note>
          <note>
            Det är en oerhörd skillnad mellan att stödja en sådan rörelse
            och att stödja en person som väljer att utveckla ett land och
            som väljer försoning i stället för konflikt. Vi stöder en demokratisk
            utveckling. Det är också en väldig skillnad att inte aktivt stödja
            en sådan rörelse som ANC var på den tiden. Det innebär inte att
            man är för apartheid.
          </note>
          <note>
            När det gäller huruvida Sverige fortsatt ska ha utvecklingssamarbete
            går det att samarbeta på många sätt. Vi har politiskt samarbete
            för att stärka de politiska partierna. Det kan vi göra. Jag antar
            att Hans Linde och Vänsterpartiet har relationer med andra partier
            i andra länder. Vi har det. Vi har diplomatiska relationer. Det
            finns handel. Våra fackföreningar har precis som de politiska
            partierna all möjlighet att samarbeta med sina rörelser i de länderna.
          </note>
          <note>
            Debatten blir lite konstig. Under biståndsministerns inlägg hörde
            vi att pengarna inte används i de allra fattigaste områdena. Vi
            vet att det finns många fattiga områden i Sydafrika, men det är
            ett land i Afrika som har en relativt god ekonomi. Trots att vi
            har goda resurser är de begränsade, och då är det viktigt att
            vi inriktar dem på de områden där de behövs allra mest.
          </note>
          <note type="speaker">
            Anf. 137 BODIL CEBALLOS (MP) replik:
          </note>
          <note>
            Herr talman! Jag begärde först ordet för att gå vidare på spåret
            om Afghanistan, särskilt eftersom vi ska diskutera Afghanistan
            senare under kvällen. Men sedan tog Christian Holm upp frågan
            om avräkningarna. Jag hade en interpellationsdebatt med Gunilla
            Carlsson för en tid sedan, i juni. Jag har den med mig.
          </note>
          <note>
            Problemet när det gäller avräkningar för flyktingmottagande är
            att när vi tittar på den budget och de avräkningar som gjorts
            och jämför med migrationsbudgeten kan vi se att vi i princip betalar
            100 procent av flyktingmottagandet – kostnaderna för boende, mat
            och sådana saker – direkt från biståndsbudgeten. Det belastar
            inte det svenska samhället alls, förutom biståndet.
          </note>
          <note>
            Saken är den att olika OECD-länder gör olika tolkningar. I tilläggsbudgeten
            som kom i våras skulle 13,5 procent av biståndet gå direkt till
            flyktingmottagning. I slutändan blev det inte så därför att en
            del pengar som inte hade gått åt återfördes. Det är första gången
            som det återfördes någonting, såvitt jag har sett. Förut har det
            gått rakt in i statskassan, tror jag.
          </note>
          <note>
            Man kan välja att räkna på olika sätt. OECD håller på att precisera
            reglerna. Vi drar bort allra mest proportionerligt sett. Om vi
            bara skulle räkna flyktingar som får stanna skulle det vara 4,7
            procent av biståndsbudgeten. Om vi bara skulle räkna tiden fram
            till asylbeslut blir det 5,2 procent. Om vi bara skulle räkna
            flyktingar som får stanna och tiden fram till asylbeslutet blir
            det 2,4 procent. Snittet i OECD är alltså 2,5 procent. Vi ligger
            på 13,5, men vi räknar precis alla, inte bara de som får stanna.
          </note>
          <note type="speaker">
            Anf. 138 CHRISTIAN HOLM (M) replik:
          </note>
          <note>
            Herr talman! Det finns mycket vi kan konstatera om avräkningarna
            och hur man får göra där. Jag vill återigen betona att Sverige
            följer det gällande regelverket.
          </note>
          <note>
            Sedan tas det upp att det görs olika bedömningar i OECD:s medlemsländer.
            Så är det. Det görs också olika bedömningar av hur mycket vi ger
            i bistånd. Det görs olika bedömningar av hur många flyktingar
            vi tar emot.
          </note>
          <note>
            Vi vet att Sverige är väldigt generöst när det gäller hur mycket
            vi ger i bistånd. Sverige är också väldigt generöst när det gäller
            hur många flyktingar vi väljer att ta emot. Självklart går en
            stor del av de avräkningar vi gör till flyktingmottagandet. En
            stor del av flyktingmottagandet finansieras via avräkningar.
          </note>
          <note>
            Men det är inte så att detta inte berör den svenska statsbudgeten.
            På precis samma sätt som varenda annan del av våra enskilda utskottsbudgetar
            är detta en samlad del av den svenska statsbudgeten. Det är –
            på samma sätt som med alla andra pengar vi använder – det svenska
            folkets intjänade skattepengar. Den saken spelar alltså ingen
            roll.
          </note>
          <note>
            Man kan dock fortfarande konstatera fakta: Varje år Alliansen
            har suttit vid regeringsmakten har vi haft ett högre bistånd.
            Med undantag av 2010 har vi också haft ett högre bistånd om vi
            räknar bort avräkningarna från Alliansen och låter det vara kvar
            på de tidigare S-regeringarnas budgetar.
          </note>
          <note>
            Dessa regeringar hade stöd av Miljöpartiet och Vänsterpartiet.
            Hur vi än vrider och vänder på det har Alliansen en mer omfattande
            biståndspolitik.
          </note>
          <note type="speaker">
            Anf. 139 BODIL CEBALLOS (MP) replik:
          </note>
          <note>
            Herr talman! Det är inte så konstigt att det har varit mer pengar
            de senaste åren i och med att ekonomin har varit bättre om man
            jämför med de budgetar som antogs innan regeringen tillträdde.
          </note>
          <note>
            Sverige är ett rikt land. Vi har – här i riksdagen – valt att
            ha ett bistånd på 1 procent. Nu står nästan alla partier bakom
            det. Vi har också ett folk i Sverige som är väldigt villiga att
            bidra solidariskt. I alla galor på tv – Radiohjälpen etcetera
            – ser vi att människor faktiskt gärna vill vara solidariska med
            andra länder.
          </note>
          <note>
            Vi har också ett folk som inte säger nej till att ta emot flyktingar,
            vilket man gör på många ställen i Europa. Vi har inte en ekonomisk
            kris som många av de andra europeiska länderna har – inte alls
            på samma sätt. Det är klart att vi kan bidra mer.
          </note>
          <note>
            Det jag är ute efter är att vi inte ska sticka ut på det här
            sättet i jämförelse med de länder vi jämför oss med i andra sammanhang.
            Men det är inte bara avräkningar för flyktingmottagande som har
            gått via biståndet, utan ett tag var det biståndsministerns lön,
            och vi har också klimat, och det går inte in i avräkningarna,
            utan det tar vi direkt från biståndet.
          </note>
          <note>
            Hans Linde var tidigare inne på att de hade mycket mer i bistånd
            än vad vi övriga har. Vi har valt att lägga pengarna för klimatåtgärder
            utanför biståndsramen, därför att det inte är bistånd, utan vi
            betalar faktiskt tillbaka den klimatskuld som vi i den rika världen,
            vi i Sverige, har gentemot de fattiga länderna. Därför ligger
            det 2 miljarder extra utanför biståndsramen och inte inom den.
          </note>
          <note>
            Ministern talade om 300 miljoner till klimatfonden. Var tar ni
            de pengarna från? Jag kommer inte ihåg exakt, så det kunde vara
            bra om Christian redogjorde för det.
          </note>
          <note type="speaker">
            Anf. 140 CHRISTIAN HOLM (M) replik:
          </note>
          <note>
            Herr talman! Efter det anförandet är det nästan så att man skulle
            vilja rekrytera Bodil Ceballos till Alliansen som valtalare för
            att berätta hur bra vi har det i Sverige, vilken fantastisk ekonomi
            vi har och vad välskött Sverige är. Jag kan bara instämma. Att
            vi har det så beror på att vi har en regering som har tagit ansvar.
            Vi har en arbetslinje där jobb står i fokus, och det leder till
            att den ekonomiska krisen i Sverige inte är likadan som den är
            i Grekland och andra länder. Sedan finns det många andra omständigheter,
            men självklart spelar det roll vilken politik vi har och vilken
            regering vi har. Det spelar roll också i biståndspolitiken.
          </note>
          <note>
            Procentuellt är avräkningarna i dag, 2013, i paritet med avräkningarna
            2003. Runt 1,25 procent ligger de på. Den här grafen som jag visar
            nu ska man egentligen inte visa när man är i tv, eftersom den
            kan vara svår att se, men linjen är i alla fall ganska rak. På
            grund av att vi har en så ansvarstagande och bra regering och
            en så god politik ökar ekonomin stadigt, och det gör att även
            avräkningarna stiger. Men återigen har vi mer pengar i bistånd
            än någon annan regering någonsin har haft.
          </note>
          <note type="speaker">
            Anf. 141 KENNETH G FORSLUND (S) replik:
          </note>
          <note>
            Herr talman! Till att börja med får jag tacka Christian Holm
            för de uppskattande orden om gott samarbete i utrikesutskottet.
            Det är ömsesidigt. Jag förstår också att det säkert kan ha kostat
            på en del att göra upp i utrikesutskottet och så att säga spöa
            regeringen. Men det hade ni ändå ryggrad nog att göra, och det
            tycker jag är värdefullt i det här sammanhanget.
          </note>
          <note>
            Herr talman! När det gäller diskussionen om svensk ekonomisk
            politik och regeringens eventuella förträfflighet antar jag att
            talmannen skulle avbryta mig och föra mig tillbaka till huvudämnet
            för den här debatten om jag skulle kommentera Christian Holms
            ganska euforiska beskrivning av det svenska ekonomiska läget.
            Men låt mig konstatera att Christian Holm väljer att jämföra Sverige
            med Grekland och deras ekonomi. Det säger kanske en del om regeringens
            ambitioner. Men innan talmannen hämtar hem mig ska jag själv återgå
            till ordningen.
          </note>
          <note>
            Christian Holm gör något ganska vågat när han tar upp en diskussion
            om avräkningarna i det svenska biståndet. Det är nästan lite fräckt
            att som moderat ta upp detta, för det har blivit den nuvarande
            regeringens paradnummer i uppfinningsrikedom att göra avräkningar.
            Vi har sett ett pärlband av uppblåsta skuldavskrivningar genomföras.
            Det har gått så långt att regeringen är tvungen att ge sig själv
            ett slags avlatsbrev i årets budgetförslag och poängtera att de
            i år faktiskt inte gör några sådana här skuldavskrivningar. Så
            hård har kritiken uppenbarligen uppfattats vara, och det är ju
            bra att man har förstått att vi menar allvar med kritiken. Ambassader,
            såsom den i Reykjavik, har räknats av, och sedan säger Christian
            Holm att Sverige följer gällande regelverk. Men, Christian Holm,
            socialdemokratiska regeringar fick aldrig kritik av OECD-Dac.
            Ni har fått kritik upprepade gånger för att ni inte följer reglerna.
          </note>
          <note type="speaker">
            Anf. 142 CHRISTIAN HOLM (M) replik:
          </note>
          <note>
            Herr talman! Upplysningsvis vill jag säga att jag inte jämförde
            Sverige med Grekland, utan jag sade att med en ansvarsfull regering
            kan det gå bra för ett land, och med en mindre ansvarsfull regering
            kan det gå dåligt för ett land. Sedan kan man dra slutsatser av
            detta.
          </note>
          <note>
            När det gäller avräkningar – de siffror som brukar vara populära
            att ta upp är ungefär 4 miljoner av 38 miljarder eller 20 miljoner
            av 120–125 miljarder – fick nog inte S-regeringarna kritik. Det
            granskades kanske inte på samma vis, eller också gjorde det det,
            men problemet var att det tidigare inte riktigt gick att se det
            här, för det fanns ett förvaltningsanslag som man kunde räkna
            av från biståndet. I det biståndet var det svårt att över huvud
            taget ha någon uppfattning om vilken del som avsåg vad.
          </note>
          <note>
            Det har alltså inte gått att kartlägga hur avräkningarna för
            UD:s administrativa kostnader skedde före 2009. När det gjordes
            var även biståndsministerns och statssekreterarens lönekostnader
            med där. Man kan tycka att det är rimligt eller orimligt. Det
            är en liten del av biståndet, men vi tyckte att det inte var det
            mest optimala, och därför förändrade vi det.
          </note>
          <note type="speaker">
            Anf. 143 KENNETH G FORSLUND (S) replik:
          </note>
          <note>
            Herr talman! Notera att det inte var jag som tog upp avräkningarna
            för biståndsministerns lön. Det var Christian Holm som gjorde
            det. Jag talade om de uppblåsta skuldavskrivningarna. Där handlar
            det om miljardbelopp. Jag kan hålla med Christian Holm i någon
            mån om att biståndsministerns lön som har räknats av under tre
            år, vill jag minnas, från biståndsramen är en symbolfråga i sammanhanget.
            Det är inte pengarna som är det viktiga i sammanhanget, men det
            säger en del om vilken kreativitet och vilken attityd den här
            regeringen har och har haft.
          </note>
          <note>
            Jag kan bara återigen konstatera att socialdemokratiska regeringar,
            och det har funnits några stycken även under biståndets historia,
            inte har fått kritik av OECD-Dac för avräkningar. Den nuvarande
            regeringen har fått kritik flera gånger för de avräkningar som
            den har genomfört.
          </note>
          <note type="speaker">
            Anf. 144 CHRISTIAN HOLM (M) replik:
          </note>
          <note>
            Herr talman! Jag ser inget generellt fel med att göra vissa avräkningar
            från biståndsramen. När det gäller skuldavskrivningarna som Kenneth
            G Forslund tog upp görs inga sådana under året. Såvitt jag vet
            är det inte heller några planerade för nästkommande år, men det
            är sådant som kan tillkomma. Under fjolåret var det 390 miljoner
            och året innan dess 16 miljoner av en biståndsram på 35 160 000
            000 kronor. År 2010 var det inga alls, och 2009 var det 215 miljoner
            i skuldavskrivningar.
          </note>
          <note>
            Jag kan fortsätta att rabbla upp siffrorna, men det är en väldigt
            liten del. Däremot har det varit en ökande del när det gäller
            avräkningar för flyktingkostnader, men det beror på att ansvaret
            och utmaningarna kring det här har ökat. Våra möjligheter att
            vara på plats i vissa länder där behovet är extra stort har varit
            små. Därför har vi valt att göra så.
          </note>
          <note>
            För att upprepa mig, vilket är väl värt att göra, tycker jag,
            kan vi säga att biståndet, även om Kenneth tar bort alla avräkningar
            vi gör, ligger högre med den här regeringen än om vi är generösa
            och låter er räkna med era avräkningar som har gjorts åtminstone
            sedan 80-talets början. Det är högre än under någon regering som
            har letts av det parti som Kenneth G Forslund företräder.
          </note>
          <note type="speaker">
            Anf. 145 JULIA KRONLID (SD) replik:
          </note>
          <note>
            Herr talman! När Christian Holm kallar vår budget för kvacksalveri
            måste jag begära replik och försvara mig. Om Christian Holm syftar
            på de besparingar som vi har gjort på minskad invandring är det
            väldigt lågt att kalla uppgifter, noggranna beräkningar, från
            riksdagens utredningstjänst för kvacksalveri. Det är rent förnedrande
            med tanke på det grundliga arbete som de har gjort.
          </note>
          <note>
            Ni har ju inga egna beräkningar för detta. Ni kunde anklaga oss
            för detta första året och andra året, men det duger inte att tredje
            året komma och klaga på vår budget och säga att det är kvacksalveri
            utan att komma med några egna beräkningar. Ni kan ju inte bevisa
            motsatsen när det gäller invandringens kostnader alternativt lönsamhet.
            Kom och bevisa det innan ni kommer med sådana anklagelser!
          </note>
          <note>
            Vad syftar Christian Holm på när han räknar in vår biståndsbudget
            i anklagelsen kvacksalveri? Vi visar tydligt i vår budgetmotion
            vad vi vill skära ned på och vad vi vill öka. Vi minskar områden
            som budgetstöd, reformsamarbete i Östeuropa och bistånd till medelinkomstländer;
            vi stärker humanitärt bistånd och bidrag till UNHCR. Vi visar
            också hur vi fördelar biståndet i tematiska prioriteringar.
          </note>
          <note>
            Vad menar Christian Holm? Är det kvacksalveri att hjälpa flyktingar
            i närområden till Syrien och att lindra nöd och rädda liv? Är
            det kvacksalveri att bidra med bistånd till vatten och sanitet?
          </note>
          <note>
            Det är skamligt av Christian Holm att komma med sådana anklagelser.
          </note>
          <note type="speaker">
            Anf. 146 CHRISTIAN HOLM (M) replik:
          </note>
          <note>
            Herr talman! Jag har inte för avsikt att vara vare sig förnedrande
            eller skamlig. Jag ser på de siffror, förslag och skrivna texter
            som finns.
          </note>
          <note>
            Det är hedervärt att stödja UNHCR. Det har vi gjort. Vi gör det,
            och alliansregeringen har ökat satsningarna till UNHCR kraftfullt
            genom åren.
          </note>
          <note>
            Vi utvärderar UNHCR:s verksamhet på samma sätt som vi utvärderar
            UNDP och andra FN-organ och alla andra biståndsgivare vi ger svenska
            biståndspengar till. Vi utvärderar och kontrollerar dem för att
            se hur effektiva de är, för att se hur de arbetar på bästa sätt
            och för att se resultatet av deras arbete. Det kan i sin tur variera
            från år till år.
          </note>
          <note>
            Vi utvärderar dock också förmågan att absorbera bedömningarna
            och inte bara behovet. Behovet i exempelvis Syrien är ju enormt.
            Vad är möjligheten att de facto kunna göra något? Vi har små möjligheter
            att vara på plats på grund av stora hot och en regering i landet
            som är oerhört problematisk.
          </note>
          <note>
            Självklart är det bra att göra den ökningen. Samtidigt skär Sverigedemokraterna
            i ett penseldrag ned det svenska biståndet med 9 450 657 000 kronor.
            Som någon annan har sagt, herr talman, är det väldigt mycket pengar.
            Vi ska givetvis se vilka konsekvenser det får.
          </note>
          <note>
            Jag vill poängtera att Sverigedemokraterna säger att man vill
            hjälpa personer som flyr undan förtryck, fattigdom och krig. Samtidigt
            är det tydligt att man stänger dörren till landet Sverige. Det
            är inte solidaritet. Det är inte korrekt.
          </note>
          <note type="speaker">
            Anf. 147 JULIA KRONLID (SD) replik:
          </note>
          <note>
            Herr talman! Jag fick inga svar på vad Christian Holm egentligen
            menar med kvacksalveri. Jag fick inte heller i dag några beräkningar
            som skulle kunna bevisa att våra beräkningar är fel. Det duger
            verkligen inte.
          </note>
          <note>
            När det gäller flyktingfrågan och Syrien har vi aldrig någonsin
            sagt att vi stänger några dörrar. Vi minskar på invandringen.
            Ja, det gör vi. Kvotflyktingar ska vi fortfarande hjälpa, och
            det kan finnas behov av att under svåra konflikter ge tillfälligt
            skydd för människor undan krig och konflikt. Men majoriteten av
            människorna har inte möjlighet att betala hundratusentals kronor
            till illegala flyktingsmugglare för att ta sig till Sverige. Majoriteten
            befinner sig fortfarande i närområdet, oavsett vilken flyktingpolitik
            vi för i Sverige.
          </note>
          <note>
            Då sänder det inhumana budskap att säga att det finns resurser
            ifall ni lyckas ta er hela den farliga vägen till Sverige. Om
            ni kommer hit har vi 4 miljarder som vi avräknar i biståndet varje
            år för att hjälpa. Men för er som har det svårast och inte har
            möjlighet att ta er till hit kan Sverige bidra med en halv miljard
            per år till UNHCR och några hundra miljoner extra i punktinsatser.
            Då finns det inte lika mycket resurser.
          </note>
          <note>
            Det är en inhuman prioritering. Då handlar det inte om att hjälpa
            så många människor som möjligt. Det handlar om att man här i Sverige
            har låst fast sig i en viss politisk linje som går ut på att det
            enda sättet att hjälpa människor är om de kommer hit. De allra
            flesta människorna befinner sig fortfarande i närområdet. Det
            är där de största behoven finns.
          </note>
          <note>
            Jag anser det vara en inhuman politik. När kommer vi att se en
            förändring av detta, Christian Holm?
          </note>
          <note type="speaker">
            Anf. 148 CHRISTIAN HOLM (M) replik:
          </note>
          <note>
            Herr talman! Jag har svårt att se, och jag har aldrig träffat,
            den flykting som vid födseln drömmer om att fly. Jag har inte
            hört någon politiker här i kammaren från något politiskt parti
            som inte hellre skulle hjälpa personer på plats i deras egna länder
            än att låta dem komma till Sverige, om det var möjligt. De allra
            flesta människor vill vara kvar i sina hemländer om de inte väljer
            att emigrera av frivilliga orsaker. Väldigt få väljer flyktvägen
            för att det är bekvämt.
          </note>
          <note>
            Därför har jag inga problem med att man väljer att satsa på UNHCR
            och på att hjälpa till i landet eller närområdet. Vi kan göra
            så gott vi kan där, men det är inte tillräckligt. Därför måste
            vi ta emot flyktingar och ta vårt ansvar.
          </note>
          <note>
            Det är en utmaning för oss är att se till att våra grannländer
            och våra övriga kamrater inom EU tar samma ansvar. Vi tar ansvar,
            vi gör vårt bästa och vi tar emot både kvotflyktingar och andra
            och är med och bidrar till att förbättra situationen för människor
            i nöd. Det är för min del en human syn på politik. Jag tycker
            inte att Sverigedemokraterna har en human politik när det gäller
            det.
          </note>
          <note>
            När vi står här i kammaren kan man höra man om ganska stora satsningar
            från Julia Kronlid och hennes parti, men det är till allra största
            delen samma besparing som ska finansiera allt. Om man tittar på
            många områden i budgeten kan man se att det innebär besparingar
            på invandring.
          </note>
          <note>
            Det finns hur många undersökningar och studier som helst som
            visar på både kostnader och intäkter med flyktingmottagande och
            invandring. De allra flesta visar att det kortsiktigt, dag två
            när en person kommer hit, kan vara en kostnad, men totalt är det
            en vinst för det svenska samhället. Människor från andra länder
            har faktiskt varit med och byggt vårt land.
          </note>
          <note type="speaker">
            Anf. 149 CHRISTER WINBÄCK (FP):
          </note>
          <note>
            Herr talman! Biståndsinsatser handlar om att ge förutsättningar
            och att skapa möjligheter för människor att ta makten över sitt
            liv i länder där förutsättningarna för detta förvägrats dem av
            olika skäl. Det handlar om att skapa förutsättningar att klara
            sig själv, att skapa förutsättningar för att mätta magen och få
            en utbildning samt att skapa förutsättningar och frihet att få
            staka ut en framtid för sig själv och sin familj.
          </note>
          <note>
            Liberalism handlar om frihet. Därför är också biståndsfrågor
            något som står liberalismen nära. Folkpartiets utvecklingspolitik
            tar sin utgångspunkt i varje människas egen inneboende förmåga
            och tanken att vi har ett ansvar för vår omvärld, i synnerhet
            för människor som lever i fattigdom och förtryck. Ett generöst
            bistånd är ett uttryck för detta.
          </note>
          <note>
            Bistånd och hjälp ges på olika sätt. Alla är viktiga, men har
            olika syften och mål. Det humanitära biståndet handlar om katastrofhjälp,
            att avhjälpa akut nödlidande och att rädda liv efter naturkatastrofer
            eller vid krig och konfliktsituationer. Fattigdomsbekämpning där
            människor inte har verktygen att kunna ta sig ur fattigdomen handlar
            om insatser som ska syfta till hjälp till självhjälp. Sist men
            inte minst kommer satsningar på demokrati och stöd till byggande
            av livskraftiga stater där folket kan välja sina företrädare.
          </note>
          <note>
            En stat där demokrati står i finrummet svälter inte. En stat
            där demokrati råder krigar inte. En stat där demokrati har makten
            genom folket utvecklas till sina medborgares bästa.
          </note>
          <note>
            Folkpartiet har länge ansett att demokratisering ska vara ett
            övergripande mål i utrikespolitiken och i svenskt bistånd. Det
            genomsyrar vår politik. Demokrati är nämligen det enda system
            som kan förenas med mänskliga fri- och rättigheter. Yttrandefrihet,
            politisk frihet, rösträtt och äganderätt är alla nödvändiga i
            ett fritt samhälle. Vi, Sverige, ska arbeta aktivt för demokratisering.
            Vi ska inte tiga när mänskliga rättigheter kränks. Det gäller
            både nationellt, inom EU och i FN.
          </note>
          <note>
            Svenskt bistånd ska inte gå till diktaturer utan i stället bidra
            till demokratisering och respekt för mänskliga rättigheter. Jämställdhet
            och respekt för hbt-personer och minoritetsgrupper är också en
            del av denna demokrati.
          </note>
          <note>
            När kriterier antas för hur biståndet ska fördelas är det därför
            viktigt att se den komplexa helheten. Om ett land uppnår en högre
            medelinkomst kan inkomstfördelningen ändå vara så stor att åtgärder
            kan behöva vidtas för att stödja en process till ett rättvisare
            samhälle. När ett land som har goda inkomster inte har demokrati
            kan stöd till civilsamhällesorganisationer och andra som verkar
            för förändringar vara nödvändiga.
          </note>
          <note>
            Med vilka samverkar vi, och vad gör vi själva bäst? EU är den
            största enskilda biståndsgivaren i världen och står för mer än
            hälften av världens utvecklingsbistånd. FN:s millenniemål om grundläggande
            skolgång, avhjälpande av extrem fattigdom, bekämpande av hiv/aids
            med mera är viktiga.
          </note>
          <note>
            FN står för fred, säkerhet och nedrustning med ledord som fattigdomsbekämpning,
            MR och demokrati. FN-systemet, som består av många organisationer,
            har kritiserats på senare tid. Granskning och transparens är viktiga
            nyckelord i allt arbete.
          </note>
          <note>
            Samarbete över gränser är en viktig hörnsten i liberal utrikespolitik.
            Sverige har länge stött fredlig konfliktlösning och fattigdomsbekämpning
            genom Förenta nationerna. Men världen behöver ett FN som är mer
            handlingskraftigt och mer trovärdigt än i dag.
          </note>
          <note>
            En fortsatt reformering av FN behövs. Diktaturer ska inte kunna
            blockera enskilda internationella insatser eller åtgärder vid
            humanitära katastrofer. En reformering av säkerhetsrådet är nödvändig,
            då FN alltför många gånger blivit lamslaget vid större konflikter
            på grund av oenighet i rådet.
          </note>
          <note>
            Herr talman! Starka civilsamhällesorganisationer är värt mycket.
            Det engagemang som finns bland deras medlemmar måste vi ta vara
            på. Jag träffar regelbundet i Sverige och globalt flera av de
            organisationer som arbetar för MR, mot hunger, för demokrati,
            mot terror och förföljelse, för yttrandefrihet och mot fattigdom.
            En investerad krona i dessa organisationer är minst 1:50 tillbaka.
            Låt oss se till att dessa organisationer får en central roll!
            Låt oss lyssna oftare på deras erfarenhet!
          </note>
          <note>
            Hur mycket vi ska ge i bistånd har diskuterats i dag. I Gamla
            testamentet står det hur vi ska ge vårt tionde, 10 procent av
            allt vi skördar, föder upp och tjänar. I dag har vi blygsamma
            1 procent av vår bni som riktmärke, och vi toppar listan tillsammans
            med några få andra länder. Men, herr talman, det finns ett parti
            i denna kammare som tycker att till och med det är för mycket.
          </note>
          <note>
            EU:s medlemsstater ger i dag i snitt 0,43 procent. Målet är 0,7.
            Mer än 60 procent av medborgarna i Europeiska unionen tycker att
            utvecklingsbiståndet borde ökas, enligt en undersökning som gjordes
            förra året. Biståndet ska gå till att förbättra mänskliga rättigheter,
            utbildning och hälsovård.
          </note>
          <note>
            Vad ger då biståndet för resultat, och vad har millenniemålen,
            som biståndet till stora delar bygger på, givit hittills? Med
            reservation för siffrorna: Enligt Svenska FN-förbundets hemsida
            har den extrema fattigdomen i världen halverats sedan 1990. Trots
            det lever många fortfarande i extrem fattigdom. Andelen barn i
            världen som börjar grundskolan ligger i dag på 90 procent. Allt
            fler flickor får högre utbildning. Barnadödligheten minskar. Förekomsten
            av hiv har minskat. Tillgången på rent dricksvatten har ökat.
            Trots det finns det otroligt mycket kvar att göra. En del av oss
            fick i dag med riksdagsposten Wateraids rapport We cant wait om
            hur många som fortfarande saknar tillgång till rent vatten, toaletter
            och kunskap om allmän hygien.
          </note>
          <note>
            Det finns många orsaker till att resultatet inte blivit bättre.
            Det kan bero på dålig styrning och ledning av biståndsprojekt
            och på brister i mottagarlandets förmåga. Korruptionen nämns ofta.
            Den leder till att pengarna inte går dit de ska. Men det finns
            ett annat stort hinder på vägen som begränsar vår biståndsinsats
            och gör värdet av den mindre. Ni har hört mig säga det förut,
            kära vänner. Det är spridningen av vapen i världen.
          </note>
          <note>
            Det finns ett nära samband mellan säkerhet och utveckling. Förtryck,
            konflikter och humanitära kriser gör att utvecklingen bromsar
            upp och stannar av. Ett land som plågas av strider, konflikter,
            kriminalitet och väpnat våld har inte samma förutsättningar att
            skapa utveckling och välstånd för sina medborgare. Vi måste se
            den påverkan som spridningen av vapen har på utveckling och uppbyggnad
            av ett land. De biståndssatsningar vi gör kunde göra många gånger
            större nytta med en effektivare kontroll och förhindrande av spridning
            av dessa vapen.
          </note>
          <note>
            Små och lätta vapen har med rätta kallats massförstörelsevapen.
            Varje dag dödas mellan 1 000 och 2 000 personer i världen till
            följd av användandet av sådana. Vapen som används av grupper av
            kriminella, vapen som används vid slitande av tvister i stället
            för att man resonerar sig fram till en lösning, vapen som används
            oavsiktligt, som när ett barn skjuter ihjäl ett annat när man
            hittat pappas undangömda pistol i garderoben – allt är exempel
            på vapen som med lätthet köps in, transporteras och kan gömmas,
            men används. Stor tillgång till vapen i ett samhälle betyder att
            fler människor dör – i krig, på gatan eller i hemmet. Vapnen är
            inte grundorsaken till våldet, men gör våldet så mycket dödligare.
          </note>
          <note>
            EU-kommissionen riktade i ett brev från september i år ett tack
            till Sveriges riksdag för värdefulla synpunkter i samband med
            vårt utlåtande rörande kommissionens meddelande Ett anständigt
            liv för alla . Man betonar särskilt spridningen av små och lätta
            vapen samt okontrollerad vapenhandel. Man tillägger att detta
            har en stor politisk betydelse och framhåller vikten av att det
            sätter en ram för en hållbar utveckling efter 2015.
          </note>
          <note>
            Totalt sett underminerar väpnat våld möjligheterna till utveckling
            och utgör ett direkt hinder för uppfyllelsen av millenniemålen.
          </note>
          <note>
            Som utskottets ledamöter är väl medvetna om är kvinnor särskilt
            utsatta i konflikter. Lätta vapen används för att underlätta våldtäkter
            i konfliktområden och bidrar till stor osäkerhet. Runt om i världen
            görs stora insatser för att komma till rätta med detta problem.
            På FN-nivå jobbar man med Program of Action för att komma till
            rätta med den okontrollerade spridningen.
          </note>
          <note>
            För att kunna ge ett långsiktigt och säkert bistånd måste vi
            vara tydliga i arbetet med att begränsa detta.
          </note>
          <note>
            Herr talman! Konklusionen av allt detta är att bistånd behövs
            för att göra världen till en bättre plats för alla, att ett golv
            på minst 1 procent ska behållas för vår biståndsnivå och att medel
            och resultat ska utvärderas och följas upp. Folkpartiet vill att
            demokratin står högt på agendan. Bara så kan de som behöver stödet
            få möjlighet att själva bestämma över sin framtid.
          </note>
          <note type="speaker">
            Anf. 150 KENNETH G FORSLUND (S) replik:
          </note>
          <note>
            Herr talman! Christer Winbäck talade återkommande om länder som
            har goda inkomster men har drabbats av olika tillkortakommanden.
            Det finns också, som Christer Winbäck vet, ett antal länder som
            skulle kunna ha goda inkomster därför att de har stora råvarutillgångar
            som utvinns, men där ytterst lite av pengarna stannar i det egna
            landet, bland annat därför att de länderna är utsatta för skatteflykt.
            Det förs en diskussion i världen, framför allt inom EU, om hur
            man ska kunna stoppa skatteflykten och öka informationsutbytet,
            så att de här länderna kan beskatta den råvaruutvinning som sker
            i deras länder och därigenom få sina rättmätiga skatteintäkter.
          </note>
          <note>
            Vi hörde tidigare biståndsministern tala om hur Sverige enligt
            henne är pådrivande i denna fråga i OECD och andra organ. Ändå
            har det kommit till min kännedom att regeringens förhandlingsposition
            och instruktion till tjänstemännen när det gäller EU-kommissionens
            förslag om informationsutbyte som skulle öka fattiga länders möjligheter
            att komma åt skatteflykten är att detta inte är så viktigt, eftersom
            fattiga länder ändå inte har några skattemyndigheter med kapacitet
            att ta hand om denna information. Tycker Christer Winbäck att
            det är en acceptabel inställning?
          </note>
          <note type="speaker">
            Anf. 151 CHRISTER WINBÄCK (FP) replik:
          </note>
          <note>
            Herr talman! Det är viktigt att vi har öppna och transparenta
            regelverk som gör att vi ser hur pengar går fram och tillbaka
            när det gäller de här frågorna.
          </note>
          <note>
            Jag lyssnade på biståndsministern för en stund sedan här i kammaren.
            Hon tryckte på att det var en viktig fråga som hon också prioriterade.
            Det kändes bra och angeläget att hon gjorde så.
          </note>
          <note>
            Därmed känner jag mig väldigt nöjd med att Sverige arbetar för
            att få en ökad transparens och möjlighet att stoppa skatteflykt.
            Håller inte Kenneth G Forslund med om detta?
          </note>
          <note type="speaker">
            Anf. 152 KENNETH G FORSLUND (S) replik:
          </note>
          <note>
            Herr talman! Nej, tyvärr kan jag inte hålla med om att det är
            den svenska regeringens agerande i dagsläget. Det har visat sig
            att inför EU-kommissionens förslag om ökat informationsutbyte
            är regeringen kallsinnig och ger i ett pm förhandlingsinstruktioner
            till tjänstemännen som innebär: Nej, vi ska inte gå med på detta.
          </note>
          <note>
            Man har flera motiv till detta. Ett av motiven är att det inte
            finns skattemyndigheter med kapacitet att ta vara på informationen
            i fattiga länder, underförstått: Det skulle ändå vara meningslöst.
            Det är en fullkomligt oacceptabel hållning av en svensk regering.
          </note>
          <note>
            Sverige borde tvärtom, precis som biståndsministern tidigare
            sade, vara pådrivande i olika internationella organ för att öka
            informationsutbytet och därmed öka olika länders och även vårt
            eget lands möjligheter att beskatta företag där de ska beskattas.
          </note>
          <note type="speaker">
            Anf. 153 CHRISTER WINBÄCK (FP) replik:
          </note>
          <note>
            Herr talman! Kenneth G Forslund påstår ett antal saker här. Jag
            kan inte bekräfta riktigheten i det Kenneth G Forslund säger.
          </note>
          <note>
            Jag kan konstatera att jag för en stund sedan satt i samma kammare
            som Kenneth G Forslund och lyssnade på biståndsministern som väldigt
            tydligt gav uttryck för att vi inte ska ägna oss åt skatteflykt.
          </note>
          <note>
            Vi ska se till att bekämpa det på olika sätt och också ha öppna
            och transparenta redovisningar av vart pengar går och se till
            att vi får så mycket ut av de pengar vi satsar i biståndskronor
            som möjligt.
          </note>
          <note>
            Jag har väldigt svårt att verifiera riktigheten i det Kenneth
            G Forslund för närvarande påstår.
          </note>
          <note type="speaker">
            Anf. 154 BODIL CEBALLOS (MP) replik:
          </note>
          <note>
            Herr talman! Christer Winbäck talade om civilsamhällets organisationer
            och vikten av ett starkt civilt samhälle inom biståndet.
          </note>
          <note>
            Jag skulle vilja fråga om riktlinjerna för informationsstödet
            som först halverades och som man sedan ändrade så väldigt mycket
            att civilsamhället inte längre kan driva någon form av påverkansarbete
            med det stödet.
          </note>
          <note>
            Ska man kunna samla in pengar så måste man kunna påverka. Riktlinjerna
            är nu att man bara ska kunna informera och inte hur som helst.
            Det är väldigt oklart. Många organisationer ser inte nyttan med
            att göra det längre.
          </note>
          <note>
            Om Christer Winbäck skulle kunna tänka sig att driva frågan att
            riktlinjerna ändras så att pengarna också ska kunna användas för
            påverkansarbete, som det tidigare har varit, vore jag väldigt
            tacksam för det.
          </note>
          <note>
            Jag tänkte också på samarbetsstrategierna. Om man tittar i budgeten
            ser man att det finns en mängd samarbetsstrategier. Om de allra
            flesta står det att strategin är förlängd att gälla under 2014
            eller 2013 etcetera. Det är väldigt få om vilka det står att de
            kommer att fortsätta väldigt länge.
          </note>
          <note>
            Det är många strategier som just nu är på gång och måste utarbetas.
            Om en del står det att utfasning pågår. Det gäller till exempel
            Burkina Faso. Det är inte ett rikt land. Nästa land är Burundi.
            Det är i princip en failed state, eller en sviktande stat. Vi
            borde kanske vara där och stötta civilsamhället etcetera, och
            likaså i Burundi.
          </note>
          <note>
            När vi drar oss tillbaka måste vi kanske i stället öka på den
            hjälp och det stöd som kan komma från civilsamhällets organisationer.
            Kan Christer Winbäck utveckla sin syn på det?
          </note>
          <note type="speaker">
            Anf. 155 CHRISTER WINBÄCK (FP) replik:
          </note>
          <note>
            Herr talman! Om vi börjar bakifrån nämner Bodil Ceballos ett
            antal länder där man behöver mer hjälp och stöd. Självklart behövs
            ytterligare biståndsinsatser från olika håll i väldigt många länder.
          </note>
          <note>
            Sverige har valt att försöka fokusera sina insatser för att göra
            mer på djupet än på bredden. Jag tror att det är riktigt. Sedan
            kan vi ha olika syn på vilka länder som ska komma in under det
            paraplyet.
          </note>
          <note>
            Vad gäller civilsamhällets organisationer står jag fast vid att
            de gör väldigt mycket nytta. Hur man använder pengarna kan man
            diskutera.
          </note>
          <note>
            Den information som åtminstone jag får många gånger av civilsamhällets
            organisationer är till stor nytta för mig i de tankar som jag
            försöker renodla och också föra vidare på olika sätt.
          </note>
          <note>
            Information är ett sätt att påverka. När det gäller att man sedan
            inte bedriver ett aktivt opinionsarbete kan man fundera på vad
            man ska tillåta och inte.
          </note>
          <note>
            Att få kunskap från civilsamhället och den erfarenhet man har
            är för mig väldigt värdefullt. Jag brukar säga att utan kunskap
            kan man inte ta ansvar. Men har man kunskap kan man inte underlåta
            att ta ansvar.
          </note>
          <note>
            Det är väldigt viktigt att föra en dialog med civilsamhällets
            representanter. Jag träffar dem nära nog varje vecka från olika
            typer av organisationer för att lyssna in var de står i olika
            frågor för att öka min kunskap. Det är bra om många andra av mina
            kolleger också gör så, och jag tror att de gör det.
          </note>
          <note type="speaker">
            Anf. 156 BODIL CEBALLOS (MP) replik:
          </note>
          <note>
            Herr talman! Det svar jag fick är precis det svar jag förväntade
            mig av Christer Winbäck. Jag vet att Christer arbetar mycket gentemot
            civilsamhällets organisationer precis som många av oss andra här.
          </note>
          <note>
            Jag instämmer fullständigt med att det är väldigt värdefullt
            för oss att vi får den information vi kan få från de olika organisationerna.
            De kan gå ned mer på djupet i olika frågor. Vi har inte den möjligheten
            att sätta oss in i alla dessa frågor själva. Därför är det väldigt
            viktigt.
          </note>
          <note>
            Det är också därför som vi i Miljöpartiet i vårt budgetförslag
            återför de pengar som en gång försvann när vi halverade informationsanslaget.
          </note>
          <note>
            Jag skulle egentligen vilja att vi utökar resurserna till civilsamhället
            generellt. I många länder drar vi oss tillbaka. Jag har inget
            emot att vi ska fokusera. Vi ska vara där vi gör bäst nytta. Men
            många gånger när vi har dragit oss tillbaka finns en mängd olika
            bra insatser som är på gång. Många av dem genomförs av civilsamhällets
            organisationer.
          </note>
          <note>
            Det är i dag väldigt svårt för organisationerna att få stöd till
            länder som inte finns bland de ordinarie länderna för det svenska
            biståndet. Därför är det viktigt att man har öppningen att det
            ska vara väldigt lätt att också vara verksam i andra länder än
            dem som finns med. Det ska vara så, men det är inte så.
          </note>
          <note>
            Det ska också vara lätt för de riktigt små organisationerna att
            vara verksamma. Många gånger kan de göra mer nytta än de stora
            i och med att de har en väldigt nära kontakt med de människor
            som berörs.
          </note>
          <note>
            I dag är det väldigt svårt eftersom redovisningskraven är så
            höga. Ni har skrivit någonstans i budgeten att det ska förändras.
            Det ska bli lägre krav på de små organisationerna. Men jag har
            ännu inte konkret sett att det blir så. Jag vill gärna få din
            kommentar till det.
          </note>
          <note type="speaker">
            Anf. 157 CHRISTER WINBÄCK (FP) replik:
          </note>
          <note>
            Herr talman! Jag tror att Bodil Ceballos och jag är överens i
            mångt och mycket om detta. Regeringen har också uttalat och skrivit
            ned att civilsamhället är en viktig part i biståndsarbetet.
          </note>
          <note>
            Att få ett ökat stöd långsiktigt för civilsamhällets organisationer
            är någonting vi ska jobba för på olika sätt. Hur man använder
            det kan man alltid diskutera hur inriktningen ska se ut och så
            vidare.
          </note>
          <note>
            När det gäller omfattningen och målet att civilsamhället ska
            vara en viktig part i biståndsarbetet känner jag att regeringen
            också i skrift har uttryckt det väldigt tydligt.
          </note>
          <note>
            Vi ska långsiktigt jobba mot ökat omfång, och vi diskuterar inriktningen
            på olika sätt. Det är viktigt att känna att vi på bästa sätt ska
            utnyttja det engagemang som finns i civilsamhällets organisationer
            och hos dess medlemmar.
          </note>
          <note>
            Jag sade i mitt anförande att 1 krona in är minst 1:50 ut. Det
            är väldigt viktigt att fundera på hur vi ett antal år fram i tiden
            ser på att organisationerna ska få ökad möjlighet att kunna arbeta
            så effektivt som möjligt tillsammans med oss i olika delar.
          </note>
          <note type="speaker">
            Anf. 158 KERSTIN LUNDGREN (C):
          </note>
          <note>
            Herr talman! I dag är det, som redan har framgått, alliansregeringens
            åttonde budget för biståndet som vi har att diskutera. Det är
            den åttonde budgeten i rad som ligger på 1 procent av bni, vilket
            också har framgått tidigare. Det är alltså 38 miljarder.
          </note>
          <note>
            Detta är att jämföra med 2005, då vi senast hade ett förslag
            från en S-ledd regering, stödd av Vänstern och Miljöpartiet, på
            0,88 procent av bni.
          </note>
          <note>
            Herr talman! Vikten av en ansvarsfull ekonomisk politik går inte
            nog att understryka. Vi har sett en global ekonomisk nedgång för
            många länder med stora bekymmer som följd. Det har naturligtvis
            också haft effekt på det globala biståendet, både vad gäller effekten
            av att bni har sjunkit och på grund av att man dragit ned de resurser
            man har anslagit.
          </note>
          <note>
            Sedan 2012 har vi sett en minskning på 4 procent. En minskning
            till 0,29 procent av bni blev följden för biståndet. Sedan 2010
            har biståndet sjunkit med 6 procent i reala termer. I EU sjönk
            det med 7,4 mellan 2011 och 2012. Då var det 0,42 procent. En
            viss återhämtning har skett under innevarande år, och det är väl
            positivt. Alltjämt är ju, som framgått, EU:s bistånd lite drygt
            50 procent av världens ODA.
          </note>
          <note>
            Herr talman! Jag är glad över att mot den här bakgrunden få hälsa
            ytterligare ett parti välkommet till den breda skara i kammaren
            som står upp för enprocentsmålet för biståndet. Jag gör det inte
            på grund av procentsatsen i sig utan för att vi måste ta vårt
            ansvar för att solidariskt arbeta för allas lika rätt och värde,
            oavsett nationsgränser. Det är ju det, herr talman, det ytterst
            handlar om – att skapa en värld som håller samman och med möjligheter
            för alla, att ge våra medmänniskor redskap att förändra sin livssituation
            till hållbar och inkluderande tillväxt.
          </note>
          <note>
            Det handlar om solidaritet i dag men också med kommande generationer.
            Inte nog med det – det handlar faktiskt också om vår säkerhet.
            Det handlar om att bygga broar över klyftor i stället för murar
            mellan människor.
          </note>
          <note>
            Jag är också glad, herr talman, över den breda samsyn som finns,
            både om den biståndspolitiska ramen – som i allt väsentligt hela
            kammaren, med något undantag, ställer sig bakom – och i utskottet,
            där vi kunde enas om ett förtydligande av målet för utgiftsområde
            7.
          </note>
          <note>
            PGU, politik för global utveckling, ligger fast. Det är tio års
            erfarenhet. Vi är smått unika i den delen och ska jobba vidare
            för att göra vårt arbete med politik för global utveckling och
            för samstämmighet mer effektivt. Precis som biståndsministern
            ser jag fram emot det underlag som ska komma i början av nästa
            år för att kunna ge mer i den delen.
          </note>
          <note>
            Herr talman! Det är tre teman för regeringens biståndspolitik
            som har genomsyrat och ska genomsyra biståndet: demokrati och
            MR, miljö och klimat samt jämställdhet och kvinnors roll för utveckling.
            Den biståndspolitiska plattformen ska enligt vår mening utgå från
            våra mål och teman. Den ska inte skapa ny politik utan skapa en
            tydligare politik.
          </note>
          <note>
            Nu slutspurtar vi för att klara de åtta millenniemålen som ska
            uppnås till 2015. Vi har nått framgång när det gäller att halvera
            fattigdomen, men vi sackar efter när det gäller några andra mål.
            Där prioriterar vi nu särskilt mål 4 och 5 men också mål 7. Det
            handlar om områden där Sverige ska och kan göra skillnad. Det
            gäller inte minst mål 4 och 5, som handlar om kvinnor, kvinnors
            hälsa och SRHR – frågor där vi i många stycken är ensamma.
          </note>
          <note>
            Sverige har fokuserat biståndet bilateralt till färre länder.
            Vi i Centerpartiet har särskilt fokus på några länder som vi följer
            för att se och säkra att vi kalibrerar detta rätt.
          </note>
          <note>
            Huvudfokus ligger dock tydligt på de fattigaste länderna, inte
            sällan konflikt- och postkonfliktländer som till exempel Afghanistan
            och många länder i Afrika söder om Sahara. Men samtidigt som vi
            säger att detta fokus ligger fast finns det skäl att understryka
            att vi inte avser att stänga dörren för insatser i medelinkomstländer
            där så behövs och där vi kan göra skillnad.
          </note>
          <note>
            Herr talman! Det allvarliga är att om vi fortsätter att vara
            enögda riskerar vi de resultat vi uppnått de senaste årtiondena.
            Vi har fått åtskilliga rapporter, och varningssignaler ljuder:
            Subsahariska Afrika och Syd- och Sydostasien är särskilt utsatta
            för klimatförändringarnas konsekvenser. Två grader mer, fyra grader
            mer – vi vet inte riktigt var vi landar.
          </note>
          <note>
            Centerpartiet ser det som avgörande att vi alla ser sambanden
            mellan klimatåtgärder och bistånd. Vi har noterat generalsekreterare
            Ban Ki Moons vilja att nå en agenda för inkluderande hållbar utveckling,
            inklusive finansiering post-2015. Vi i Centerpartiet är beredda
            att medverka till en sådan framgångsrik utveckling av 2015 års
            uppdrag.
          </note>
          <note>
            Centerpartiet drev på klimatsatsningen 2009 på 4 miljarder. Vi
            har kunnat se att Sida satsat framgångsrikt i Bangladesh, Burkina
            Faso, Kambodja, Mali och en del regionala organisationer. Vi har
            sett multilaterala satsningar – Världsbankens klimatfond och GEF.
          </note>
          <note>
            Sida konstaterar att åtta av tio mål har nåtts på ett mycket
            tillfredsställande sätt. Det är en framgång. Världsbanken konstaterar
            att koldioxidutsläppen 2012 reducerades med 315 miljoner ton eller
            sex gånger Sveriges totala utsläpp. Det får väl också ses som
            en framgång.
          </note>
          <note>
            Vi ser i liggande budgetförslag från regeringen att miljödelen
            av den totala kakan är 4,3 procent. För Centerpartiet är det inte
            långsiktigt hållbart. Risken för ökade katastrofer är uppenbar.
            Centerpartiet ser det som viktigt att förebygga lidande och därmed
            katastrofer och att vi som stater tar ett särskilt ansvar för
            att agera långsiktigt också för att förebygga. Det är nämligen,
            som vi ser det, bästa sättet att använda skattebetalarnas pengar
            – att arbeta förebyggande och för hållbar utveckling i stället
            för att behöva göra stora katastrofinsatser i efterhand.
          </note>
          <note>
            Budgeten för 2014 innehåller en ny spetssatsning på 251 miljoner
            till biståndet. För mig och Centerpartiet är det ett litet steg,
            men det är ett steg i rätt riktning på en trappa som vi gärna
            bjuder in andra att vandra vidare uppför. Det handlar om vatten,
            ren luft och resurssnål energi. Det handlar om att förstärka insatser
            för hållbar livsmedelsförsörjning i Afrika.
          </note>
          <note>
            Vi satsar utifrån insikten att klimatinsatser och fattigdomsbekämpning
            hänger intimt samman. Centerpartiet vill se additionella resurser,
            men biståndet måste också ta sitt ansvar.
          </note>
          <note>
            Herr talman! Jag skulle nu ha kunnat ägna tid åt att lyfta fram
            vikten av det civila samhället, som får ett ökat anslag i budgeten
            – det gör en oerhört stor insats – och kvinnors centrala roll
            för att åstadkomma utveckling. Kvinnorna bär till väldigt stor
            del nycklar till utveckling.
          </note>
          <note>
            Jag skulle också ha kunnat beröra betydelsen av att vi arbetar
            vidare med att bygga goda institutioner som verkligen skapar tilltro
            till samhällen, oavsett om vi pratar skattemyndigheter eller annat.
            Att fortsätta det arbetet är viktigt.
          </note>
          <note>
            Men, herr talman, jag vill bara i all korthet avsluta med att
            yrka avslag på de 30 reservationer som finns till detta betänkande.
            Det finns inte någon stor reservation när det gäller nivån men
            beträffande delar.
          </note>
          <note>
            Jag noterar att det finns fyra gemensamma S-V-MP-reservationer,
            varav en handlar om att man ska utgå från mottagarlandets behov.
            Det är riktigt och rimligt. Men man skriver – vilket jag noterar
            – att svenskt bistånd inte får förknippas med vare sig politiska
            eller ekonomiska villkor.
          </note>
          <note>
            Då tänker jag på våra insatser för SRHR, jag tänker på våra insatser
            för hbtq-personer, och jag tänker på våra insatser för att stötta
            och hjälpa dem som kämpar för frihet runt om i världen och en
            lång rad andra saker. Jag tycker att det är viktiga ingångsvärden
            för vårt svenska bistånd, och jag förvånas lite över att den typen
            av positioner inte längre anses nödvändiga för oppositionen.
          </note>
          <note>
            Jag beklagar att man väljer den vägen. Jag tror nämligen, herr
            talman, att den vägen inte leder till att vi stöttar fattiga människor
            och skapar förutsättningar för fattiga människor att förbättra
            sina livsvillkor långsiktigt och hållbart, så som vi tycker är
            viktigt.
          </note>
          <note>
            Jag yrkar bifall till utskottets förslag!
          </note>
          <note type="speaker">
            Anf. 159 BODIL CEBALLOS (MP) replik:
          </note>
          <note>
            Herr talman! Jag tror att Kerstin Lundgren har missuppfattat
            vår reservation. De frågor som Kerstin tog upp handlar egentligen
            om mänskliga rättigheter, och allt bistånd utgår från ett rättighetsperspektiv,
            så jag tror att det är en missuppfattning från din sida.
          </note>
          <note>
            Men jag begärde ordet för att jag ville höra mer om det som är
            klimatsatsningen. Det är riktigt att ni lade 4 miljarder kronor
            år 2009 under en treårsperiod, tror jag att det var, och att det
            låg inom biståndet. Från Miljöpartiets sida har vi hela tiden
            protesterat mot att det låg inom biståndsramen, för vi menar att
            det ska ligga utanför.
          </note>
          <note>
            Det betyder inte att man inom biståndet inte får lov att göra
            saker som är klimatrelaterade. Allt bistånd bör vara både miljö-
            och klimatsäkrat, så att vi inte ställer till mer problem med
            det bistånd vi ger än vad vi hjälper till. Att plantera träd kan
            vara en klimatfråga, en ekonomisk fråga och en MR-fråga – det
            kan vara många olika frågor. Men det är viktigt att vi inte dubbelbokför
            allt utan ser på vad som är bistånd och vad som är klimatfinansiering
            i övrigt.
          </note>
          <note>
            Den rika världen har åtagit sig att lägga 100 miljarder per år
            efter 2020. De pengarna måste till, på ett eller annat vis. Och
            vi bör börja mycket tidigare än 2020, om vi ska få någon verkan.
          </note>
          <note>
            Jag tror egentligen att också Kerstin Lundgren skulle vilja –
            du sade det – lägga mer pengar utöver biståndsramen. Därför uppmanar
            jag Kerstin och övriga i Alliansen att se till att blir tillräckligt
            mycket sådana medel. Biståndsministern talade om 300 miljoner.
            Vi lägger 2 miljarder, eftersom vi menar att det är vad Sveriges
            andel är i det här arbetet.
          </note>
          <note type="speaker">
            Anf. 160 KERSTIN LUNDGREN (C) replik:
          </note>
          <note>
            Herr talman! Det är möjligt att jag har missuppfattat, men då
            måste jag nog be mina kära vänner i oppositionen – i alla fall
            delar av oppositionen – att vara lite tydligare när man skriver.
          </note>
          <note>
            Man skriver: Allt utvecklingssamarbete ska utgå från respektive
            mottagarlands egna behov. Det ska respektera dess suveränitet
            och inte förknippas med politiska eller ekonomiska villkor. Så
            är långt ifrån fallet i dag. Ökat politiskt och ekonomiskt självbestämmande
            ska vara en av de centrala utgångspunkterna.
          </note>
          <note>
            Det innebär att i länder som vi i dag försöker verka i för att
            hjälpa kvinnor och hjälpa homosexuella eller lesbiska till exempel
            skulle de inte få hjälp. Det är ju inte nödvändigtvis så att det
            sker på mottagarlandets villkor. Hela den problematiken bortser
            man från i den här reservationen. Om ni menar något annat, så
            var snälla att skriva tydligare nästa gång.
          </note>
          <note>
            När det gäller klimatbiståndet: Vi behöver ökade resurser för
            det. Men vi måste också få en enda agenda. Jag undrar hur Bodil
            Ceballos ser på detta. Jag delar helt Ban Ki Moons uppfattning
            och vilja att försöka hitta en samlad agenda för hållbar utveckling
            både när det gäller mål och när det gäller finansiering. I dag
            verkar det som om man går i spagat och lägger krokben för varandra
            – om nu det skulle vara möjligt om man har gått ned i spagat.
            Där någonstans står det just nu, och därför måste vi försöka få
            en samlad agenda med både mål och finansiering.
          </note>
          <note type="speaker">
            Anf. 161 BODIL CEBALLOS (MP) replik:
          </note>
          <note>
            Herr talman! När det gäller mottagarlandets behov är det så att
            i länder där man till exempel inte respekterar kvinnor kan man
            inte ge bistånd via staterna, men man kan ändå arbeta via exempelvis
            andra organisationer.
          </note>
          <note>
            Jag står absolut bakom att man ska ha en samlad agenda. Jag tror
            att man måste ha en samlad agenda i världen. Men det är inte så
            lätt att nå den samlade agendan. Vi ser ju alla COP-möten, hur
            illa det går i slutet och att vi aldrig kommer vidare. Vi har
            haft det ena COP-mötet efter det andra, och vi kommer inte särskilt
            långt i de diskussionerna.
          </note>
          <note>
            Då gäller det att vi är innovativa och hittar nya modeller, att
            vi kanske har den globala koldioxidskatten, att vi jobbar på att
            få till en sådan på EU-nivå, om vi nu inte kan få det globalt,
            att vi jobbar vidare för att hitta nya modeller för att få in
            pengar för att finansiera klimatåtgärderna. Om vi inte gör det
            kommer vi att stå inför ett katastrofscenario, och det vill ingen
            av oss.
          </note>
          <note>
            Nu ser vi dessutom att många av de fattigare länderna, som har
            stora fyndigheter av fossila bränslen, skulle kunna lyfta dem
            ur fattigdom om de har möjlighet att utvinna och sälja dem. Men
            det har inte världen riktigt råd med. Det finns de länder som
            har haft modeller med en fond för att slippa ta upp sina fossila
            bränslen. Ecuador är ett sådant exempel. Man hade Yasuní-ITT-initiativet
            för att låta oljan ligga. Men det har man inte fått stöd för i
            resten av världen.
          </note>
          <note>
            Det är ett sådant innovativt system som skulle kunna användas.
            All olja som ligger kvar under jordens yta är ju en bättre olja
            än den olja som vi faktiskt använder.
          </note>
          <note>
            Samtidigt som vi ser till att fattigare länder kan bli rikare
            måste vi hitta modeller så att de inte går omvägen via de fossila
            bränslena. Då måste vi i den rika världen vara jättepåhittiga
            och komma med bra lösningar.
          </note>
          <note type="speaker">
            Anf. 162 KERSTIN LUNDGREN (C) replik:
          </note>
          <note>
            Herr talman! Det låter bra att vi kan vara överens om att vi
            behöver få en gemensam agenda för hållbar utveckling, för ett
            av bekymren med de globala mötena är att man alltid hänvisar till
            någon annan agenda. Det är därför det är så viktigt att komma
            ur de återvändsgränder som de förhandlingarna har gått in i.
          </note>
          <note>
            Det gör vi genom att vara innovativa och jobba tillsammans, klustra
            som vi gör, att lyfta vissa frågor, som de kortlivade klimatgaserna.
          </note>
          <note>
            Men det gör vi också genom att gå före från svensk sida, som
            biståndsminister sade tidigare, med beredskap för att tillföra
            Gröna fonden 300 miljoner. Det är inte så många som är beredda
            att göra det. Men vi är beredda att göra det från svensk sida,
            och vi räknar med att fonden ska vara uppe och operativ i mitten
            av 2014, om allt går som det ser ut just nu. Då krävs det resurser
            för att dra i gång det hela. Sedan måste vi tillföra resurser
            via budget men också via andra intäktskällor, både privat och
            offentligt.
          </note>
          <note>
            Där inbjuds alla att vara kreativa i arbetet. Det finns vissa
            saker, som utsläppsrätter och annat, som man mycket väl kan diskutera
            i syfte att försöka skapa en säker resursbas.
          </note>
          <note>
            Sedan är det viktigt att en gemensam agenda för hela globen säkerställer
            att de länder som är med tar sin del av ansvaret. Det finns många
            därute som kan göra mycket mer, så det är inte bara de gamla biståndsländerna
            som det handlar om, utan det gäller hela världen och en enda agenda
            för hållbar utveckling.
          </note>
          <note type="speaker">
            Anf. 163 DÉSIRÉE PETHRUS (KD):
          </note>
          <note>
            Herr talman! Jag vill börja med att instämma i det inlägg som
            biståndsministern hade tidigare. Jag tycker att det var en mycket
            bra genomgång.
          </note>
          <note>
            Vi debatterar den svenska biståndsbudgeten. Mycket har redan
            sagts, men det är ändå viktigt att varje parti får möjlighet att
            komma med sina synpunkter.
          </note>
          <note>
            Den svenska biståndsbudgeten är mycket omfattande. Det är en
            budget som alla svenska skattebetalare är med och bidrar till.
            Vi har inför dagens betänkande i utskottet framför allt diskuterat
            utformningen av biståndsmålet och landat i den definition som
            det har talats om här, nämligen: Att skapa förutsättningar för
            förbättrade levnadsvillkor för människor som lever i fattigdom
            och förtryck.
          </note>
          <note>
            För att uppnå detta krävs både resurser och gemensamma ansträngningar,
            inte bara från Sverige utan från hela det internationella givarsamfundet.
            Men jag skulle ändå vilja betona att det till syvende och sist
            är ledarna själva i de biståndsmottagande länderna som måste stå
            ansvariga inför sin befolkning och kunna visa hur man har använt
            biståndsmedlen på ett effektivt och solidariskt sätt. Det är de
            som bör ha som främsta mål att arbeta för en hållbar utveckling
            i sitt eget land.
          </note>
          <note>
            Under hösten har det varit stort fokus på biståndet och vart
            de svenska skattebetalarnas pengar egentligen går. Det är bra
            när vi granskar statsbudgeten, och vi behöver saklig granskning.
            Men när medierna rapporterar att ingen vet vart biståndet tar
            vägen eller om det ens har hjälpt en enda fattig människa, då
            tycker jag att granskningen gör mer skada än nytta. Det blir inte
            seriöst, och ofta kommer mer realistiska beskrivningar fram först
            efter att en sådan debatt har satt i gång. Men då har biståndet
            redan fått sig en törn. Kanske är det ibland också avsikten.
          </note>
          <note>
            Visst har pengar försvunnit under resans gång. Men det är någonting
            som vi har minimerat, och Sverige hör till de länder som i internationella
            utvärderingar har höga betyg när det gäller insatser och uppföljning.
            Senast var det i OECD-Dacs utvärdering som kom i oktober i år.
          </note>
          <note>
            Sverige är ett av mycket få länder som satsar 1 procent av bruttonationalinkomsten
            på bistånd. Många når inte ens upp till målet om 0,7 procent.
            Nu är det bara Danmark, Luxemburg, Nederländerna och Sverige som
            ger 0,7 procent eller mer.
          </note>
          <note>
            Som tidigare har nämnts här ger EU:s medlemsländer tillsammans
            0,43 procent av bni, vilket ger ganska ofattbara summor – 55 miljarder
            euro – och gör därmed EU till den största biståndsgivaren i världen.
            Där har vi också ett stort ansvar att använda pengarna på ett
            bra sätt.
          </note>
          <note>
            Den svenska biståndsbudgeten är efter avräkningar på ca 32 miljarder
            kronor. Det är inte en oansenlig summa. Merparten förmedlas via
            Sida till de prioriteringar som vi har med mänskliga rättigheter,
            demokrati, jämställdhet och klimat och miljösatsningar.
          </note>
          <note>
            När det gäller avräkningarna har det framkommit kritik här. Men
            det har skett avräkningar tidigare. Även den socialdemokratiska
            regeringen hade avräkningar. Kanske var det då inte lika transparent.
            Kanske ser vi i dag mer av hur avräkningarna görs. Efter frågan
            om huruvida ambassaderna skulle ha en schablon gjorde vi en utredning.
            Denna utredning har kommit fram till att vi måste kunna visa vad
            vi använder pengarna till. Nu har vi ändrat detta, och ordningen
            är därmed lite bättre återställd.
          </note>
          <note>
            När det gäller det långsiktiga utvecklingsbiståndet kan vi se
            att FN:s millenniemål som handlar om att utrota fattigdomen till
            år 2015 faktiskt är på god väg att uppnås. Men mer behöver göras.
            Varje år dör uppemot 3,1 miljoner barn under sin första levnadsmånad,
            och 6,9 miljoner barn dör före sin femårsdag, bland annat till
            följd av sjukdom och näringsbrist. 300 000 kvinnor och flickor
            dör i graviditetsrelaterade komplikationer. Därför tillför vi
            nu 500 miljoner svenska kronor till detta arbete.
          </note>
          <note>
            Nu måste vi ha tydligt fokus på de mål som FN ska ta fram och
            som ska börja gäller efter 2015 med de nya millenniemålen. Det
            är intressant att i utkasten till de nya målen som kom från FN:s
            högnivåpanel i somras kan man se en förändring i inriktningen.
            Från att de tidigare har handlat om symtombehandling avser man
            numera att gå till botten med vad som krävs för att ett land ska
            utvecklas. Man landar i FN egentligen i en hållning som mer liknar
            den svenska samstämmighetspolitiken, det som vi kallar för PGU,
            politik för global utveckling. Det innebär att människor behöver
            demokrati och frihet från krig och konflikter. Skatter och avgifter
            för exempelvis naturresurser som man har ska stanna inom landet.
            Vatten och sanitet måste prioriteras. Flickors och kvinnors ställning
            måste lyftas fram som en viktig utvecklingsfaktor. Och sexuell
            och reproduktiv hälsa och rättigheter måste ses som en självklarhet.
            För en hållbar utveckling i ett land krävs det att flera av dessa
            förutsättningar är på plats samtidigt. I stället för att titta
            på hur vi ska lösa barnadödligheten måste vi alltså se vad som
            gör att barn dör. Vi måste gå till roten av det onda.
          </note>
          <note>
            Herr talman! Något som särskilt betonas i förslagen till de nya
            millenniemålen och som vi kristdemokrater är övertygade om är
            rätt är just betoningen på demokrati och mänskliga rättigheter
            som en nödvändighet för att människor ska utvecklas till ansvarstagande
            men också ifrågasättande medborgare.
          </note>
          <note>
            Vi menar att ett samhälle som saknar en kritisk röst inte kan
            utvecklas och förbättras. Vi kristdemokrater lyfter därför fram
            vikten av att via biståndet kunna stötta lokala journalister,
            advokater och frivilligorganisationer som kämpar för demokrati
            och mänskliga rättigheter i sina hemländer men också att ge stöd
            för exempelvis byggande av demokratiska partistrukturer, det som
            vi kallar för PAO-stöd och som är ett partianknutet stöd, som
            ett viktigt område i biståndsbudgeten. Det kanske är mer aktuellt
            än någonsin i dessa dagar efter Mandelas bortgång, då vi talar
            om ANC och stödet till ANC, hur viktigt det är att vi ibland vågar
            stötta politiska partier att förändra en negativ utveckling i
            de egna länderna.
          </note>
          <note>
            Herr talman! En ekonomisk utveckling kräver också ett bra företagsklimat.
            I utvecklingsländer talar man alltmer om behov av företagande
            och investeringar. Det är bra att alliansregeringen har ett ökat
            fokus på detta område i syfte att satsa på långsiktigt och hållbart
            företagande. Därför tillförs också Swedfund resurser som en del
            i detta. Men självklart är det också viktigt att företagen tar
            ansvar och erbjuder arbetstagare anständiga villkor och en säker
            arbetsmiljö. Vi bör vara uppmärksamma när det gäller korruption
            i fråga om de länder som nu välkomnar företagande så att inte
            deras ledare skor sig för egen vinnings skull.
          </note>
          <note>
            Tanken får inte heller vara att rika länder ska utnyttja fattiga
            länders naturtillgångar och utarma den egna befolkningen. Vår
            ambition måste fullt och fast bidra till att minimera skatte-
            och kapitalflykt men också skapa god infrastruktur när det gäller
            skatteuppbörd och andra viktiga samhällsfunktioner. Det är viktigt
            att EU får en stark lagstiftning på plats i syfte att motverka
            negativa kapitalflöden.
          </note>
          <note>
            Beträffande det som har sagts från Socialdemokraterna i diskussionen
            när det gäller kapitalflykt kan jag säga att vi har haft en diskussion
            i EU-nämnden och redan sagt ja till land-för-land-rapportering.
            Jag vet inte vad som skulle ha ändrats. Från Kristdemokraternas
            sida har vi ingen annan åsikt än att det är viktigt med land-för-land-rapportering
            och att vi får ett sådant direktiv på plats i EU.
          </note>
          <note>
            I utvecklingsländerna kan vi inte satsa enbart på stora företag.
            I Sverige har vi endast 0,1 procent företag som är stora, det
            vill säga företag som har mer än 250 anställda. 74 procent av
            alla företagare i Sverige är enmansföretagare. Därför vill vi
            förstås att man även i utvecklingsländer har fokus på att människor
            ska kunna försörja sig på egen hand och inte bara lita på de stora
            företagen. Därför stöder vi också mikroföretagande bland kvinnor
            så att de kan bli självförsörjande men även bidra till familjens
            överlevnad.
          </note>
          <note>
            Med svenska biståndsmedel medverkar vi också till akut katastrofhjälp
            när det rör sig om ett stort antal människor som behöver akuta
            insatser, som exempelvis nyligen på Filippinerna. En stor del
            av dessa medel förmedlas via FN eller stora internationella organisationer
            som Läkare Utan Gränser som vi inte heller får glömma bort när
            vi talar om biståndet, som är ett stort område.
          </note>
          <note>
            Sverige är en av världens största och mest inflytelserika givare
            av humanitärt bistånd. Under 2012 uppgick det till 5,2 miljarder
            kronor, vilket gjorde Sverige till världens fjärde största givare
            av humanitärt stöd i absoluta tal.
          </note>
          <note>
            Herr talman! Det är en moralisk plikt att hjälpa människor i
            nöd, och det räcker med att blicka tillbaka på den gångna hösten.
            Svenska folket har tillsammans med resten av världen noggrant
            följt de avskyvärda krigshändelserna i Syrien. De vittnesmål om
            människor som flytt krig och förtryck över Medelhavet i alltför
            små båtar – och ofta farit till havets botten för att aldrig komma
            tillbaka – är någonting som har etsat sig fast i våra huvuden.
            Därför behöver vi hjälpa människor på plats i och omkring Syrien,
            men vi måste också ha ett väl fungerande mottagande här för dem
            som har flytt och tagit sig till Sverige. Behoven är skriande
            stora, och det är därför glädjande att vi är många svenskar som
            trots vårt höga bistånd skänker en gåva till organisationer för
            nödställda.
          </note>
          <note>
            Vi skänker pengar för att vi inser vidden av de drabbades hjälplöshet
            och för att det inte går att förhålla sig likgiltig. Många väljer
            i dessa tider att i stället för att köpa en pryl ge en meningsfull
            julklapp genom att skänka en slant till en organisation som hjälper
            människor i nöd. Vi ska värna svenskarnas generösa inställning
            till enprocentsmålet i budgeten, men varje ytterligare krona till
            alla nödlidande via olika svenska, frivilliga organisationer är
            viktig – särskilt nu när julen närmar sig och många lider på flykt
            från hem och hus, med barn som inte får annat än oro, krig och
            konflikt och inte har någon julefrid.
          </note>
          <note>
            Med det, herr talman, yrkar jag bifall till förslaget i betänkandet.
          </note>
          <note type="speaker">
            Anf. 164 BJÖRN SÖDER (SD):
          </note>
          <note>
            Herr talman! Sverige är i dag en stor biståndsgivare till palestinierna.
            Sedan 2006 ger Sverige varje år svenska biståndspengar direkt
            till Palestinska myndigheten genom EU-kommissionen och finansieringsmekanismen
            Pegase. Biståndet uppgår till omkring 700 miljoner per år, varav
            200 miljoner kronor är statsbyggande bistånd till den palestinska
            myndigheten. EU, som är den största bidragsgivaren till palestinierna,
            bidrar med flera miljarder varje år. Sedan 1994 har EU gett bistånd
            på drygt 50 miljarder kronor.
          </note>
          <note>
            När Osloavtalet mellan PLO och Israel slöts i september 1993
            ställdes krav på att PLO skulle ändra de artiklar i den palestinska
            nationella stadgan som förnekade Israels rätt att existera. År
            1998 togs till exempel artikel 9, som handlar om att väpnad kamp
            är det enda sättet att befria Palestina på, och artikel 15, som
            handlar om att befrielsen av Palestina är en arabisk plikt och
            kräver att sionismen tillintetgörs, bort från 1968 års palestinska
            nationella stadga.
          </note>
          <note>
            Trots detta ligger samma nationella stadga kvar på en rad olika
            officiella myndighetssidor och Facebooksidor för den palestinska
            myndigheten. Man kan alltså med fog anta att överenskommelsen
            från 1993 aldrig egentligen har varit aktuell att följa från den
            palestinska sidan. Det övergripande målet från palestiniernas
            sida att förinta staten Israel och att ingen judisk stat ska få
            existera kvarstår inom den palestinska myndigheten. Detta styrks
            också av många andra händelser och ageranden.
          </note>
          <note>
            Herr talman! I palestinska skolböcker raderar man systematiskt
            alla judiska och israeliska kopplingar till landet. Ett exempel
            är skolböcker där man visar ett gammalt frimärke från det palestinska
            mandatet och har raderat den hebreiska texten. Ett annat exempel
            är boken Historia över gamla civilisationer , där man skriver
            att Levanten numera består av staterna Palestina, Jordanien, Libanon
            och Syrien. Staten Israel nämns över huvud taget inte, trots att
            det är en naturlig del av det område som förr avsågs med Levanten.
          </note>
          <note>
            På en Facebooksida för den palestinska skolan Taluza från den
            17 mars i år visar man hur elever målar kartor över Palestina
            på skolans väggar. På dessa bilder existerar inget Israel, utan
            endast Palestina. På en annan Facebooksida, för Iktabaskolan för
            flickor i Tulkarm, visas den 22 maj 2012 en bild på Adolf Hitler
            med texten: Jag kunde ha dödat alla judar i världen, men sparade
            några så ni vet varför jag dödade dem. Även på Facebooksidan för
            flickskolan Anabtas i Tulkarm finns den 26 januari 2012 en bild
            på Hitler, med samma budskap.
          </note>
          <note>
            Det PLO-sponsrade barnmagasinet Zayzafuna, som grundades av Palestinska
            myndigheten, framställer Hitler som en förebild. I februari 2011
            publicerades en uppsats av en flicka som beskriver en dröm i vilken
            hon möter prominenta personer som beskrivs som förebilder. Bland
            annat möter hon matematikern al-Khwarizmi, den egyptiske författaren
            Naguib Mahfouz, erövraren Saladin och Hitler.
          </note>
          <note>
            Hon skriver om hur hon står framför fyra dörrar. Bakom en av
            dem finns Adolf Hitler. Hon ställer en fråga till honom: Är du
            den som dödade judarna? Han svarar: Ja, jag dödade dem så att
            ni alla ska förstå att de är en nation som sprider förstörelse
            över hela världen. Och vad jag ber dig om är att vara uthållig
            och tålmodig gällande lidandet som Palestina upplever från deras
            sida. Flickan svarar: Tack för rådet.
          </note>
          <note>
            I ett tidningsmagasin från det palestinska utbildningsministeriet
            talar man om att när man är lika utrustade som israelerna ska
            man återvända till Haifa. Andraklassare får lära sig att Israel
            har ockuperat Haifa och attackerat palestiniernas land, gjort
            människor rädda, dödat dem och utvisat dem från platser där de
            levde. I textboken Grunderna för tron i islamiska studier, utgiven
            av det palestinska utbildningsministeriet, skriver man:
          </note>
          <note>
            Kampen mot judarna och segern över dem: Allahs budbärare har
            redan meddelat slutet för judarnas förtryck av landet och avlägsnandet
            av deras korruption och erövring av det. Guds budbärare sade:
            Uppståndelsen kommer inte att komma förrän muslimerna bekämpar
            judarna. Muslimerna kommer att döda dem, och när en jude gömmer
            sig bakom en klippa eller ett träd säger klippan eller trädet:
            O muslim, o Guds dyrkare, det finns en jude bakom mig – kom och
            döda honom. Förutom gharquadträd, för de är judarnas träd.
          </note>
          <note>
            Denna text finns även på Facebooksidorna för al-Khansas nya grundskola
            för flickor i Jenin och Iktaba flickskola i Tulkarm. Den 17 november
            2012 och den 22 januari 2012 publicerades tecknade bilder på en
            muslim som jagar en jude. Juden gömmer sig bakom ett träd, och
            trädet säger: O muslim, o Guds dyrkare, det finns en jude bakom
            mig – kom och döda honom.
          </note>
          <note>
            I palestinsk barn-tv från den 22 mars i år framställer man judarna
            som grisars avkommor och som att de mördar barn med gevär, skär
            av armar och ben med sten och knivar samt våldtar kvinnor i kvartershörnen.
            Man ställer frågan var jihadkrigarna befinner sig och var rädslan
            för Allah finns i Jerusalem, som är befläckat av sionisterna.
          </note>
          <note>
            Herr talman! Alla förstår givetvis att när lärare och utbildningsmaterial
            pådyvlar unga barn och elever sådana bilder odlas hat. Det är
            tydligen precis vad den palestinska myndigheten vill. För trots
            överenskommelsen från 1993, där ett av kraven var att ta avstånd
            från terrorism och andra typer av våld samt ta ansvar för alla
            PLO-element och personal – för att säkerställa att de lyder, förhindra
            överträdelser och bestraffa den som bryter mot PLO:s åtaganden
            – har man gjort precis tvärtom.
          </note>
          <note>
            I palestinsk tv hyllar man kontinuerligt personer som begått
            terrordåd. En av dem som hyllas ledde en självmordsattack på en
            pizzeria i Jerusalem i augusti 2001, där 15 personer – varav 7
            barn – dog. Antisemitiska budskap om en bättre värld utan Israel
            och judar får också spridas i palestinsk tv. Den 9 januari 2012
            sändes firandet av Fatahs bildande via tv. Den palestinska myndighetens
            officiella mufti talade då om kriget mot apornas och grisarnas
            ättlingar. Man menade givetvis judarna.
          </note>
          <note>
            Den palestinska myndigheten inte bara uppmuntrar till terrordåd
            utan belönar även personer som dödar judar, genom att ge dessa
            personer en månadslön på 25 000 kronor under fängelsetiden. Det
            är fyra gånger mer än en palestinier tjänar på arbeten i områden
            som är kontrollerade av Palestinska myndigheten.
          </note>
          <note>
            Herr talman! I maj i år besökte jag Israel. Strax innan hade
            en judisk man knivmördats när han stod och väntade på bussen i
            en gatukorsning där vi kom körande. Gärningsmannen hade bara gått
            förbi och drog helt oprovocerat upp en kniv och började hugga
            ned den judiska mannen, en fembarnspappa som arbetade som sjukhusclown
            för att göra livet lite enklare för sjuka barn. Efter att gärningsmannen
            hade stuckit ned honom vid busshållplatsen drog han upp en pistol
            och började skjuta för att döda fler judar. Israelisk militär
            sköt då ned gärningsmannen med ett icke dödande skott och tog
            honom till sjukhus för omplåstring.
          </note>
          <note>
            Gärningsmannen kommer nu under sin fängelsetid att bli rikligt
            belönad av den palestinska myndigheten som förser hans familj
            med pengar som kommer från den generella budgeten, som i sin tur
            finansieras med biståndsmedel från bland annat Sverige och EU.
          </note>
          <note>
            En annan terrorist som är berättigad till lön enligt den palestinska
            myndighetens regler dömdes 2004 till 67 livstidsstraff. Han fälldes
            för att ha varit hjärnan bakom en serie självmordsattacker med
            totalt 66 döda. En annan dömdes 1996 till 37 livstidsstraff för
            att bland annat ha lett en terroristgrupp som utförde självmordsattacker
            mot en buss i Jerusalem samt en annan attack. Totalt dog 46 personer
            och 100 skadades.
          </note>
          <note>
            Så sent som den 30 oktober i år släppte Israel 26 palestinska
            fångar som ett led i fredsprocessen. Dessa fångar fängslades innan
            Osloavtalet 1993 och var dömda för angrepp mot israelisk militär
            och civila. Den palestinska myndigheten belönade fångarna med
            en engångssumma på 50 000 dollar. Utöver detta får de flesta av
            dem nu anställning på höga positioner inom myndigheten eller som
            befäl inom säkerhetsstyrkorna med väl tilltagen lön.
          </note>
          <note>
            En av dem som släpptes var Issa Abd Rabbo, som får hela 60 000
            dollar. Palestinska myndigheten har också lovat honom att stå
            för kostnaderna om han skulle bestämma sig för att gifta sig.
            Issa Abd Rabbo dömdes för mord på två israeliska fotvandrande
            turister söder om Jerusalem 1984. Han band dem och drog en säck
            över huvudet på dem innan han sköt ihjäl dem. Han prisas nu av
            den palestinska presidenten Mahmoud Abbas.
          </note>
          <note>
            Herr talman! Samtidigt som Sverige och EU ger bistånd till den
            palestinska myndigheten bromsar man projekt som skulle innebära
            att palestinska män i områden kontrollerade av den palestinska
            myndigheten skulle kunna höja sin medellivslängd från de i dag
            50 åren till den medellivslängd som palestinska män i Israel har
            som är 76 år.
          </note>
          <note>
            Jag var tidigare, som jag sade, i Israel på besök i maj och besökte
            också universitetet i Ariel. Där berättade man att man hade sökt
            projektpengar från EU för att komma till rätta med de lungsjukdomar
            som palestinier drar på sig när de blir förgiftade genom de uppvärmningsmetoder
            de använder. Likaså söker man projektpengar till vattenreningsmetoder.
          </note>
          <note>
            Dessa projekt skulle leda till att palestinier fick drägligare
            levnadsförhållanden inne på områden kontrollerade av den palestinska
            myndigheten. Men universitetet fick avslag på ansökan om projektpengar
            på grund av att det ligger i Ariel, som man påstår är på ockuperat
            område på Västbanken.
          </note>
          <note>
            Herr talman! Konflikten med Israel består inte i bråk kring ett
            eget land. I samband med att det brittiska Palestinamandatet upphörde
            1948 hade palestinierna en egen stat i Jordanien. Det var uppenbart
            inte tillräckligt, eftersom man omedelbart när Israel utropade
            självständighet gick till attack och anföll Israel.
          </note>
          <note>
            Konflikten grundar sig på självaste existensen av staten Israel
            och existensen av en judisk stat. Slutmålet är att eliminera den
            judiska staten och etablera en palestinsk stat på hela området.
            Konflikten kommer aldrig att upphöra förrän detta har skett.
          </note>
          <note>
            Demoniseringen och avhumaniseringen av sionisterna, judarna allmänt,
            Israel särskilt och bosättarna över allt annat fortsätter. Terrorister
            framställs som hjältar och förebilder.
          </note>
          <note>
            Så sent som förra veckan kom en rapport från EU-revisionen om
            EU:s stöd till den palestinska myndigheten. Rapporten lämnar mycket
            övrigt att önska. Den visar dock att stora summor av biståndspengarna,
            så mycket som 40 procent, går till att betala löner till människor
            som inte arbetar i Gaza. Det framkommer även uppgifter om hur
            lyxhotell i Gaza fifflar med momsåterbetalning och ger så stora
            summor som 9 procent av stödet trots att hotellet knappt är i
            bruk. Det finns således stora brister.
          </note>
          <note>
            Det är självfallet inte försvarbart att Sverige eller EU betalar
            ut stora ekonomiska medel till den palestinska myndigheten utan
            att kräva fullständig transparens om vart pengarna går och att
            den palestinska myndigheten omedelbart upphör att låta högt uppsatta
            PLO- och Fatah-personer stoppa pengar i egen ficka, finansiera
            terrorverksamhet och belöna fängslade terrorister i Israel. Därför,
            herr talman, bör Sverige upphöra med biståndet till palestinierna.
          </note>
          <note>
            Jag yrkar därmed bifall till reservation 4.
          </note>
          <note>
            I detta anförande instämde Julia Kronlid (SD).
          </note>
          <note type="speaker">
            Anf. 165 KENNETH G FORSLUND (S) replik:
          </note>
          <note>
            Herr talman! Jag satt och lyssnade här på Björn Söder och väntade
            på när slutsatsen skulle komma och vad den skulle bli. Den blev
            då att vi borde upphöra med biståndet till Palestina och palestinier.
          </note>
          <note>
            För att peka på några av de saker som vi faktiskt gör med det
            svenska biståndet till palestinier är det bland annat ett riktat
            bistånd till Västbanken och Gaza för att ge juridisk rådgivning
            och rättshjälp för människor, för att därigenom stärka dem mot
            de egna myndigheterna faktiskt.
          </note>
          <note>
            Det handlar om satsningar på vatten och sanitet, något som är
            synnerligen angeläget. Den här konflikten handlar rent praktiskt
            bland annat om tillgången till vatten. Det är en bristresurs i
            den här regionen, kan man konstatera.
          </note>
          <note>
            Vi hörde tidigare Julia Kronlid tala väldigt varmt om vikten
            av satsningar på vatten och sanitet. Det är inte bara nu vi hört
            det, utan återkommande hör vi Julia Kronlid tala om hur viktigt
            det är att satsa på just vatten och sanitet. Som en följd av det
            som Björn Söder här föreslår, att totalt slopa biståndet till
            Palestina, skulle ni omöjliggöra det i just Palestina.
          </note>
          <note>
            En viktig satsning som Sverige gör genom det svenska biståndet
            till Palestina är att jobba med respekten för mänskliga rättigheter.
            Det finns en grund för de problem som Björn Söder beskriver här.
            Det handlar om att man har ett förhållningssätt till varandra,
            inte bara mellan palestinier och israeler utan också mellan palestinier,
            som inte är acceptabelt. Det är inte acceptabelt att man får eller
            blir av med jobb beroende på vilken gruppering eller vilket parti
            man tillhör. Det är en av de saker som vi jobbar mot genom vårt
            stöd för att utbilda just om respekten för mänskliga rättigheter.
          </note>
          <note>
            Vill Björn Söder verkligen avbryta alla dessa satsningar?
          </note>
          <note type="speaker">
            Anf. 166 BJÖRN SÖDER (SD) replik:
          </note>
          <note>
            Herr talman! Jag tyckte att jag gjorde klart och tydligt vad
            pengar har gått till. De går till att finansiera terrorism i högsta
            grad. Utskottet skriver också i betänkandet att det finns brister
            som man måste jobba för att lösa långsiktigt.
          </note>
          <note>
            Jag tog åtskilliga exempel på hur biståndspengarna går till att
            finansiera terrorister, hur pengar stoppas i egen ficka, hur man
            fifflar med momsåterbetalning och så vidare. Det finns alldeles
            för stora brister.
          </note>
          <note>
            Som jag gjorde klart i mitt anförande avkrävdes PLO att ta bort
            vissa paragrafer ur sina stadgar 1993, i samband med Osloöverenskommelsen.
            Det har man inte gjort. Man påstår bara någonting ut till omvärlden,
            säger att man driver någon fredsprocess för att kunna erhålla
            pengar. Det gör man inte. Det enda som egentligen är intressant
            från Palestinas sida är att utplåna staten Israel. Det ska inte
            finnas något Israel, och det ska inte finnas någon judisk stat.
            Det gör man klart och tydligt när man behåller de här paragraferna
            i sina stadgar, trots att man tidigare har sagt att man ska ta
            bort dem.
          </note>
          <note>
            Jag tog också exempel där israelerna vill hjälpa till för att
            förbättra levnadsvillkoren i de palestinska områdena, till exempel
            med andra vattenreningsmetoder, hur man kan förbättra uppvärmningsmetoder
            och så vidare. Där fick man avslag från EU. EU är uppenbarligen
            inte intresserat av att hjälpa till.
          </note>
          <note>
            Det finns också åtskilliga exempel där israelerna har sina industriparker
            på Västbanken där palestinierna jobbar under samma förhållanden
            som israeliska medborgare. De har samma lön som israeler, samma
            arbetsskydd och så vidare. De trivs mycket bättre där än inne
            på Palestinakontrollerade områden. Det finns väldigt många saker
            som israelerna gör. Trots det nekas de bidrag och support från
            bland annat från EU därför att det ligger på ockuperat område.
            Då väljer EU hellre att stoppa pengar i fickorna på Fatah- och
            PLO-tjänstemän och se till att fortsätta finansiera terrorism.
          </note>
          <note type="speaker">
            Anf. 167 KENNETH G FORSLUND (S) replik:
          </note>
          <note>
            Herr talman! Vi talar om ett land, eller ett område i vart fall,
            som är utsatt för blockad, ockupationer och tidvis regelrätta
            krig. Det gör inte att jag försvarar allt som Palestina och palestinier
            gör, inte på något vis. Det finns berättigad kritik mot deras
            agerande, på samma sätt som det finns berättigad kritik mot hur
            Israel agerar.
          </note>
          <note>
            Man ska dock akta sig för att dra alla palestinier över en kam
            och göra dem skyldiga för det som sker, lika lite som man ska
            dra alla israeler eller alla judar över en kam och göra dem skyldiga
            för det som staten Israel gör.
          </note>
          <note>
            Det som inte hänger ihop i Björn Söders argumentation är att
            hans slutsats är att, som han uttrycker det, pengar går till att
            finansiera terrorister, och som jag uppfattade Björn Söders avslutning
            handlade den om att Sverige skulle stoppa allt bistånd till Palestina.
          </note>
          <note>
            Det innebär i så fall bland annat ett stopp för juridisk rådgivning
            och rättshjälp för palestinier, i hög grad mot den egna staten.
          </note>
          <note>
            Det innebär ett slut för satsningar på vatten och sanitet i ett
            område där vatten helt uppenbart är en bristresurs och en källa
            till konflikten.
          </note>
          <note>
            Det innebär även ett upphörande av det svenska arbetet med att
            bland palestinier lära ut respekten för mänskliga rättigheter
            – inte bara gentemot den andra parten i konflikten utan också
            mellan palestinier eftersom vi inte accepterar det vi ser av hur
            människor får eller blir av med jobb, utbildningsplatser och annat
            beroende på vilken grupp, religion eller parti de tillhör.
          </note>
          <note>
            Allt detta vill Björn Söder tydligen att vi ska upphöra med.
          </note>
          <note type="speaker">
            Anf. 168 BJÖRN SÖDER (SD) replik:
          </note>
          <note>
            Herr talman! Man ska göra skillnad på det ena och det andra.
            Man kan hjälpa palestinier på många sätt även om man inte ger
            den palestinska myndigheten pengar. Man kan hjälpa dem genom till
            exempel israeliska insatser, som jag nämnde. Man kan hjälpa dem
            med andra insatser och genom andra organisationer.
          </note>
          <note>
            Det jag kritiserar här, och som jag tyckte var ganska klart,
            är att jag motsätter mig allt stöd till den palestinska myndigheten
            eftersom det finns åtskilliga bevis för hur högt uppsatta tjänstemän
            inom PLO och Fatah stoppar pengarna i egna fickor. De går till
            att finansiera terrorverksamheter och terrorister och till att
            belöna dömda terrorister och mördare.
          </note>
          <note>
            De går till att odla ett hat i Palestina. Jag tog upp åtskilliga
            exempel på hur hatet odlas hos barn och ungdomar. I palestinsk
            tv kallas israeler och judar för grisars avkomma och så vidare.
          </note>
          <note>
            Det odlas ett medvetet hat från den palestinska myndigheten eftersom
            man egentligen inte är intresserad av en tvåstatslösning. Det
            är bara ett spel för gallerierna. Det handlar om att man vill
            förinta staten Israel. Det ska inte finnas någon judisk stat.
            Det är allt vad det syftar till i slutändan.
          </note>
          <note>
            Jag håller med Kenneth G Forslund om att man inte ska dra alla
            över en kam. Men vill man hjälpa dem som inte styrs av den palestinska
            myndigheten ska man hitta andra vägar, till exempel via israeliska
            insatser eller via andra organisationers insatser.
          </note>
          <note>
            Vi ska dock sluta ge pengar till den palestinska myndigheten,
            för det är bara att finansiera terrorism och mord.
          </note>
          <note type="speaker">
            Anf. 169 ELISABETH BJÖRNSDOTTER RAHM (M):
          </note>
          <note>
            Herr talman! Jag behöver knappast påminna församlingen om att
            vi debatterar UU2 Internationellt bistånd.
          </note>
          <note>
            Att Sverige under vår alliansregering hållit en hög nivå på sitt
            bistånd är något jag som moderat företrädare är stolt över. Sverige
            är ett av få länder som upprätthåller ett enprocentsmål för bistånd,
            och det ger oss en styrka och ett högt förtroende. Det ger också
            Sverige en stabil plattform att arbeta utifrån.
          </note>
          <note>
            Något som ytterligare stärker vårt bistånd är att det råder stor
            samsyn bland sju av åtta partier i riksdagen.
          </note>
          <note>
            Inför budgetåret 2014 fasthåller vår alliansregering enprocentsmålet,
            vilket innebär att vi satsar drygt 38 miljarder kronor på biståndsinsatser
            till de allra fattigaste människorna i vår omvärld.
          </note>
          <note>
            Herr talman! Alliansregeringens mål med biståndet är att skapa
            förutsättningar för bättre levnadsvillkor för människor som lever
            i fattigdom och förtryck. Sverige ska också med sitt bistånd bidra
            till att uppfylla millenniemålen, vilket ger oss speciellt fokus
            på att arbeta extra hårt med de millenniemål som just nu ser ut
            att bli svårast att uppfylla. Det handlar om millenniemål 4, att
            minska barnadödligheten och millenniemål 5, att minska mödradödligheten.
          </note>
          <note>
            Den svenska biståndsmyndigheten Sida har för första gången presenterat
            en biståndsbarometer. Det är ett verktyg som ska ge en tydlig
            indikation om hur utvecklingen inom flera utvalda biståndsområden
            går och som ska göra resultaten tydliga inom olika delar av det
            svenska biståndet.
          </note>
          <note>
            Först ut i biståndsbarometern är hälsosektorn, som visar på stora
            effekter av det svenska stödet inom hela hälsoområdet.
          </note>
          <note>
            Herr talman! Det är helt i linje med den svenska inriktningen
            att ett av biståndets mest prioriterade områden är kvinnors och
            barns hälsa. Inom detta område är stöd till barnmorskor en viktig
            svensk fråga. Sverige har drivit frågan längst och hårdast av
            alla biståndsgivare de senaste 15 åren, även i motvind. Förra
            året var Sverige den största givaren i världen inom området, följt
            av Norge och Holland.
          </note>
          <note>
            Vårt svenska bistånd har bland annat gjort det möjligt för 140
            000 kvinnor att föda barn på institution i stället för att gå
            igenom en riskfylld förlossning hemma. Det svenska biståndet har
            också inneburit att cirka en miljon människor fått tillgång till
            preventivmedel. 18 miljoner kondomer har delats ut.
          </note>
          <note>
            Vårt svenska bistånd har också inneburit att 70 000 kvinnor har
            fått tillgång till säkra aborter.
          </note>
          <note>
            Dessa insatser är helt avgörande för att förbättra kvinnors och
            barns hälsa och för att de ska få möjlighet till en bättre framtid.
          </note>
          <note>
            Herr talman! I dag saknar 780 miljoner människor världen över
            tillgång till rent dricksvatten. Tusentals barn dör varje dag
            på grund av smutsigt vatten, brist på toaletter och dålig kunskap
            om hygien.
          </note>
          <note>
            Det svenska biståndet bidrar till att göra det möjligt att satsa
            stora summor pengar på tillgång till rent vatten och på förbättrade
            sanitetsförhållanden. Tack vare det svenska biståndets satsningar
            beräknas över en miljon människor få tillgång till rent vatten,
            sex miljoner få förbättrade sanitetsförhållanden och ytterligare
            sex miljoner få hygienutbildning.
          </note>
          <note>
            Detta främjar hälsa, minskar mödradödlighet, ökar säkerhet för
            kvinnor och barn och bidrar till mer jämställdhet i berörda samhällen.
          </note>
          <note>
            Att installera skoltoaletter och att ha särskilda toaletter för
            flickor är ofta avgörande för att få fler flickor att stanna i
            skolan.
          </note>
          <note>
            Vatten och sanitet är också viktigt för hygieniska och säkra
            förlossningar.
          </note>
          <note>
            Det är också viktigt för kvinnor och barn att ha en toalett nära
            sitt hem, och då gärna upplyst. Risken för kvinnor att utsättas
            för sexuella övergrepp är stor när de tvingas gå ut på natten
            för att hämta vatten eller uträtta sina behov. Detta skapar både
            oro och rädsla.
          </note>
          <note>
            Vårt svenska bistånd är en del i alla dessa satsningar och hjälper
            till att försäkra tillgången till dessa grundläggande behov och
            skyddar på så sätt kvinnor från våld och trakasserier.
          </note>
          <note>
            Herr talman! Afghanistan är ett land som vid första ögonkastet
            ter sig ogästvänligt, kargt, bergigt och till stora delar täckt
            av sand. När man betraktar landet lite mer noggrant träder en
            helt annan bild fram, en bild av ett land med stora tillgångar,
            under utveckling och med stora potentialer. Givetvis finns här
            utmaningar, och det är inte något som afghanerna själva eller
            världssamfundet blundar för.
          </note>
          <note>
            Det har funnits militär närvaro i landet under lång tid. Därför
            är det en naturlig del i den pågående utvecklingen av landet att
            land efter land nu minskar sin militära närvaro i Afghanistan.
            Det är något vi ska debattera i nästa debatt, så jag tänker inte
            uppehålla mig vid det.
          </note>
          <note>
            Herr talman! I takt med att Sverige trappar ned vår militära
            närvaro ökar vi i stället vår närvaro med bistånd. Afghanistan
            kommer att bli det land som Sverige satsar mest bistånd på, och
            det har givetvis sina utmaningar i sig.
          </note>
          <note>
            Behovet i Afghanistan är enormt. Sverige har därför valt att
            fokusera på områden där vi anser att vi kan göra störst skillnad.
            Sverige har valt att fokusera sitt bistånd på kvinnor och barn.
            Vi satsar på utbildning och på hälsovård.
          </note>
          <note>
            Det är av stor betydelse att vårt svenska bistånd kan hjälpa
            till att bygga upp en hälsovård så att vi minskar både barnadödligheten
            och mödradödligheten. Vi bygger upp en mödravård med familjeplanering
            och med satsning på vaccinering, hälsokontroller och information.
          </note>
          <note>
            Vårt svenska bistånd gör skillnad. Som moderat företrädare är
            jag stolt över att fler flickor och pojkar kan gå i skolan och
            själva efter avslutad utbildning ta ansvar för en demokratisk
            uppbyggnad av sitt eget Afghanistan.
          </note>
          <note>
            Som moderat företrädare är jag stolt över att vårt svenska bistånd
            kan tillhandahålla en säker sjukvård som innebär att fler kvinnor
            kan föda sina barn på institution eller sjukhus.
          </note>
          <note>
            Som moderat företrädare är jag stolt över att vårt bistånd stöttar
            människor med funktionsnedsättning och förbättrar deras livssituation.
          </note>
          <note>
            Herr talman! Som moderat företrädare är jag stolt över att vårt
            svenska bistånd gör skillnad och yrkar därför bifall till utskottets
            förslag i betänkandet och avslag på alla reservationer.
          </note>
          <note type="speaker">
            Anf. 170 KERSTIN LUNDGREN (C):
          </note>
          <note>
            Herr talman! Jag kände att jag måste begära ordet på nytt. Jag
            har sällan hört så enögda inlägg från denna talarstol som det
            jag nyss lyssnade till.
          </note>
          <note>
            Visserligen har jag – och säkert fler än jag – lärt mig att Sverigedemokraterna
            har ett visst intresse för att fånga nätets och hatets retorik.
            Men det behövs arbete, herr talman, för respekt och tolerans i
            Mellanöstern. Det behövs att man inte lyssnar bara på den ene
            utan också på den andre och att man använder båda öronen och ögonen
            och samtalar.
          </note>
          <note>
            Jag har mött den typ av inlägg som jag lyssnade till alldeles
            nyss när jag har träffat bosättarextremister – låt mig kalla dem
            så. De finns och de lever. Det finns extremism på både den israeliska
            och den palestinska sidan, men det är inte via dem vi hittar vägen
            framåt. De leder oss in i återvändsgränder, och de leder inte
            till lösningar på någon konflikt.
          </note>
          <note>
            Jag beklagar att detta intresse finns. Det är måhända baserat
            på att man söker likasinnade och på ett intresse av att peka ut
            någon annan som fiende. Jag hoppas att sådant inte får någon större
            spridning, herr talman.
          </note>
          <note type="speaker">
            Anf. 171 JULIA KRONLID (SD) replik:
          </note>
          <note>
            Herr talman! Först vill jag säga att jag tycker att det är lite
            märkligt att Kerstin Lundgren inte tog tillfället i akt att ta
            replik på Björn Söder när han fanns här och hade haft sitt anförande.
            Nu var Björn Söder tvungen att gå, men jag känner mig nödgad att
            bemöta Kerstin Lundgrens påståenden.
          </note>
          <note>
            Kerstin Lundgren pratar om en oro över att man sprider hat. Det
            är just det vi kritiserar hos den palestinska myndigheten – det
            hat som sprids mot judar. Tycker Kerstin Lundgren att det är något
            vi ska stödja? Det är ju regeringen som stöder hat i så fall när
            den år efter år ger bidrag till den palestinska myndigheten. Det
            vill inte vi stödja.
          </note>
          <note>
            Vi måste ställa villkoret att den palestinska myndigheten tar
            avstånd från hatet. Det är det vi vill göra. Vi vill se tolerans.
            Det vill tydligen inte regeringen. Regeringen accepterar att det
            sprids ett hat. Det gör inte Sverigedemokraterna. Vi vill se tolerans
            mellan grupperna.
          </note>
          <note>
            Jag undrar hur Kerstin Lundgren kan stå och säga att de vill
            ta avstånd från hat när de år efter år ger bistånd till en myndighet
            som sprider just hat och stöder terrorism.
          </note>
          <note type="speaker">
            Anf. 172 KERSTIN LUNDGREN (C) replik:
          </note>
          <note>
            Herr talman! Vi har från svensk sida varit tydliga med att vi
            vill bygga två stater. Om vi vill bygga två stater – en stat för
            det palestinska folket och en stat för det israeliska folket –
            måste vi säkerställa att båda får möjligheter att utveckla sin
            egen organisation och struktur.
          </note>
          <note>
            Israel har den kraften och möjligheten, men palestinierna har
            inte fått det. Därför är det viktigt att vi gör som världssamfundet
            har sagt.
          </note>
          <note>
            Jag undrar om Sverigedemokraterna anser att vi inte ska fullfölja
            den satsning som världssamfundet, EU och vi alla varit överens
            om för att bygga en palestinsk stat och bygga de institutioner
            som krävs för att en palestinsk stat ska kunna få möjlighet att
            verka. Delar ni inte den uppfattningen? Är ni motståndare till
            den – ni vill ju uppenbarligen dra in resurserna?
          </note>
          <note>
            Från vår sida stöder vi inte hat eller hatpropaganda vare sig
            här eller där. Jag har verkligen efterfrågat respekt och tolerans
            när jag har samtalat med, mött och diskuterat med personer på
            både den israeliska och den palestinska sidan.
          </note>
          <note>
            Det handlar om att de måste se den andra, göra som Mandela och
            ta fasta på hans förebild. Det är det som behövs, inte mer ensidigt
            spridande av fördomar om den andre. Det var just extrema åsikter
            jag hörde när jag mötte personer i Israel, men extrema åsikter
            är inte vad jag vill förmedla här.
          </note>
          <note type="speaker">
            Anf. 173 JULIA KRONLID (SD) replik:
          </note>
          <note>
            Herr talman! Det Björn Söder talade om i sitt anförande var extrema
            åsikter från den palestinska myndigheten. Det var rena fakta och
            citat från företrädare för den palestinska myndigheten. Det var
            extrema åsikter, det håller jag med om. Det vill vi ta avstånd
            ifrån genom att ställa villkor när man ger bistånd till den palestinska
            myndigheten.
          </note>
          <note>
            Jag tycker att det är högst rimliga villkor att man ska ta avstånd
            från antisemitism och att man inte ska stödja och belöna terrorister
            eller stoppa pengar i egen ficka. Det är väl alldeles rimliga
            krav.
          </note>
          <note>
            Ja, vi stöder en tvåstatslösning långsiktigt, men en tvåstatslösning
            där det ska finnas möjligheter till en långsiktig fred. De möjligheterna
            finns inte om vi ekonomiskt ska understödja en myndighet som uttalat
            vill utplåna staten Israel. Vad är det för en långsiktig fred?
          </note>
          <note type="speaker">
            Anf. 174 KERSTIN LUNDGREN (C) replik:
          </note>
          <note>
            Herr talman! Den palestinska myndigheten har inte som mål att
            utplåna staten Israel. Det pågår just nu ett arbete, understött
            av EU och Sverige, för att åstadkomma en fredlig uppgörelse.
          </note>
          <note>
            En förutsättning för att man ska kunna nå fram är att de har
            en myndighetsstruktur som möjliggör att de kan bilda en egen stat.
            Där har vi varit med och skapat förutsättningar under mycket svåra
            förhållanden. Det är alla som har besökt området helt på det klara
            med.
          </note>
          <note>
            Sedan kan man hitta citat från den ene och den andre. Jag skulle
            också kunna stå här och rada upp citat från israeliska extremister
            som har, måste jag säga, betydande positioner. Men jag tänker
            inte göra det för jag tycker inte att det finns skäl att måla
            upp den typen av hatets retorik. Jag söker verkligen respekt och
            tolerans och tar avstånd från hat och hatpredikanter oavsett vilken
            hatt de framträder under.
          </note>
          <note type="speaker">
            Anf. 175 BJÖRN SÖDER (SD):
          </note>
          <note>
            Herr talman! Jag hade återvänt till kontoret och fick springa
            hit för att begära replik. Jag hann inte riktigt och ville därför
            ha ett nytt anförande.
          </note>
          <note>
            Jag vill egentligen replikera på Kerstin Lundgren. Hon sade att
            det var ett ensidigt och enögt anförande jag höll och att hon
            har mött israeliska extremister. Ärligt talat, Kerstin Lundgren,
            är det väl skillnad på vad en myndighet och enskilda individer
            och extremister säger?
          </note>
          <note>
            Det jag tog upp i mitt anförande var vad den palestinska myndigheten
            sanktionerar via sina officiella organ, till exempel det som utbildningsministeriet
            manifesterar.
          </note>
          <note>
            När det gäller det som finns på myndigheternas hemsidor har bara
            en kosmetisk förändring gjorts sedan Osloöverenskommelsen 1993
            då de var tvungna att stryka de artiklar som innebär att staten
            Israel ska utplånas. De ligger fortfarande kvar på en rad olika
            myndighetssidor. Jag har papper på det och kan visa dig om du
            är intresserad, Kerstin Lundgren.
          </note>
          <note>
            Men ärligt talat är det väl ändå skillnad på vad en myndighet
            och enskilda extremister säger? Jag förnekar inte att det finns
            extremister på den israeliska sidan också. Jag försvarar inte
            dem, men det är stor skillnad.
          </note>
          <note>
            Kerstin Lundgren säger också att den palestinska myndigheten
            inte har som mål att utplåna staten Israel. Men det är just det
            de har. De har det i sin nationella stadga. De skulle stryka den
            1993, men de arbetar fortfarande efter samma mål. På flera myndighetssidor
            ligger, som jag sade, samma artiklar om att staten Israel ska
            utplånas kvar.
          </note>
          <note>
            Det är stor skillnad på vad en myndighet säger och vad enskilda
            extremister säger. Jag har inte hört israeliska myndigheter uttrycka
            att Palestina ska utplånas. Där är en stor skillnad, Kerstin Lundgren.
          </note>
          <note>
            Överläggningen var härmed avslutad.
          </note>
          <note>
            10 § Fortsatt svenskt deltagande i den internationella säkerhetsstyrkan
            (ISAF) och framtida deltagande i Natos utbildningsinsats (RSM)
            i Afghanistan
          </note>
          <note type="speaker">
            Anf. 176 MIKAEL JANSSON (SD):
          </note>
          <note>
            Herr talman! Jag vill först yrka bifall till reservationerna
            2 och 4.
          </note>
          <note>
            Kriget i Afghanistan har många rötter. Våld har fött våld som
            har fött våld i området under årtusenden. Det finns inget slut
            på all hämnd som måste utkrävas. Med Operation Enduring Freedom,
            OEF, störtade USA talibanregeringen och upplöste al-Qaidas träningsläger.
            Det var hämnden för det som hände den 11 september.
          </note>
          <note>
            Imperiebyggare har hemsökt området i alla tider. På 300-talet
            erövrade Alexander den store området och på 1200-talet gjorde
            Djingis khan det. Tsarryssland och det brittiska imperiet hade
            området som spelbricka på 1800-talet. År 1979 anföll Sovjet Afghanistan
            för att hjälpa de afghanska kommunisterna. ISAF och OEF är i Afghanistan
            sedan 2001.
          </note>
          <note>
            När de historiska krigen har handlat om att ta kontroll över
            området handlar det nuvarande kriget om att besegra det onda och
            bana väg för välstånd och demokrati. Problemet är att fienden,
            talibanerna, är mer eller mindre synonym med det pashtunska folket.
            Frontlinjen går alltså mellan olika folk i området. Tadzjiker,
            hazarer, uzbeker, ajmaker, turkmener och balucher är stora minoritetsfolk.
            De går samman i en sak, nämligen att hålla talibanerna stången.
            Det går inte att komma ifrån grundproblemet som är att kolonialmakter
            en gång satte Afghanistans gränser utan hänsyn till de olika folkens
            hemvist.
          </note>
          <note>
            Målet med allt förändringsarbete i Afghanistan måste vara att
            gynna folkstyre och modern utbildning för alla, naturligtvis även
            för kvinnor. Men de stora problemen i Afghanistan är rena systemfel
            – biståndspengar som fräckt stjäls av regimens egna män, korruption,
            en icke fungerande polisorganisation och en medeltida syn på kvinnors
            rättigheter. Att avskaffa dessa systemfel kräver fred, demokrati
            och ett fungerande utbildningsväsen. Vi får alla hålla våra tummar
            för att den omfattande internationella insatsen i Afghanistan
            har gett de goda krafterna tillräckligt bra förutsättningar inför
            framtiden.
          </note>
          <note>
            Grundvalen för Sverigedemokraternas inställning till militärt
            utlandsbistånd är att vi nu måste ta en paus för att i stället
            stärka vårt nationella försvar. Sverigedemokraterna menar att
            eftersom det svenska försvaret har reducerats såväl ekonomiskt
            som i fråga om antalet förband innebär alltför stora internationella
            engagemang att vårt eget existensförsvar inte kan planeras eller
            övas. Varje självständig nation behöver ett existensförsvar. Sverige
            har inte detta längre. Vår primära målsättning måste vara att
            bygga upp ett existensförsvar för att möta framtida hot i vårt
            närområde. De nationella försvarsmålen ska vara dimensionerande.
            Internationella insatser kommer i andra hand, men de kan vara
            viktiga. Och om Sverige återbygger ett existensförsvar och tar
            upp en partiell värnplikt får vi en rekryteringsbas till framgångsrika
            kommande internationella insatser.
          </note>
          <note>
            För att en internationell insats ska vara meningsfull måste det
            också finnas rimliga utsikter till framgång. Insatsen i Afghanistan
            är inte en sådan. Ju längre Sverige stannar, desto mer riskerar
            vi att dras in i ett moras av gerillabekämpningsinsatser som kan
            vara i decennier.
          </note>
          <note>
            De svenska soldaterna i det främsta ledet har hedrat oss alla
            och har alla svenskars stora tacksamhet. De svenska soldaterna
            har möjliggjort att vi har kunnat realisera vår önskan att bistå
            talibanernas offer.
          </note>
          <note>
            ISAF-operationen skalas nu ned, och det är tid för det svenska
            förbandet att åka hem. Vi föreslår därför att det svenska bidraget
            i ISAF avslutas senast den 1 juni 2014 men att det finns en rimlig
            tid för full avveckling fram till utgången av december månad 2014.
          </note>
          <note>
            Mot denna bakgrund medger Sverigedemokraterna att regeringen
            ställer en svensk väpnad styrka bestående av högst 400 personer
            till förfogande för deltagande i den internationella säkerhetsstyrkan
            i Afghanistan till utgången av december månad 2014.
          </note>
          <note>
            När Sverige skickar en fredsbevarande eller fredsskapande trupp
            utomlands är det alltid med ett parlament bakom och välmenande
            tankar. Andra deltagande länder är inte alltid lika välmenande.
            Det finns ett flertal länder inom Nato som har syften helt olika
            Sveriges. Det finns länder inom Nato som kan gå i krig för den
            sittande regimens egen skull. Det finns länder inom Nato som kan
            gå i krig för ekonomisk vinning. Hur dessa förhållanden påverkar
            taktiken för krigföring är inte givet, men det verkar många gånger
            som att Natotrupperna får order som inte tar fasta på de lokala
            omständigheterna eller möjligheten att rädda maximalt antal liv.
          </note>
          <note>
            När naturliga befolkningsgrupper klyvs av onaturliga gränser
            eller befolkningsgrupper tvingas till samlevnad de inte är mogna
            för kan konflikter bli väldigt svåra att lösa. Det gäller särskilt
            när det handlar om folk utan utbildning eller erfarenheter av
            demokrati och mänskliga rättigheter.
          </note>
          <note>
            Jag tror att människoliv många gånger skulle kunna räddas om
            de fredsbevarande insatserna tog mer fasta på att hålla stridande
            isär på det sätt som vi minns att de FN-ledda insatserna förr
            ofta hade som naturligt mål. På den tiden hette det fredsbevarande
            insatser och inte fredsskapande. Skillnaden består alltså i att
            hålla isär eller att slå ut den ondaste sidan i en konflikt. Jag
            är inte naiv och tror att det alltid går att hålla isär parter
            i en konflikt, men det borde vara den taktik som man eftersträvar.
          </note>
          <note>
            För att hålla isär krävs också en starkare militär förmåga. Efter
            en insats från luften som den i Libyen borde nästa steg ha blivit
            marktrupp, boots on the ground. Avsaknad av boots on the ground
            gör nu att Libyens utveckling ter sig mycket oviss. Om en fredsbevarande
            insats i stället inleds med att en spärrlinje sätts upp för att
            i huvudsak sära de stridande parterna åt måste också de med vapen
            som passerar en sådan linje bekämpas.
          </note>
          <note>
            Brytpunkten mellan positiva och negativa utvecklingsspiraler
            är helt avgörande. Om folken i Afghanistan inte får modern utbildning
            kommer de inte att kunna lösgöra sig från klansamhället och extrema
            religiösa dogmer, och då kommer de att fortsätta att kriga och
            hämnas på varandra i all evighet.
          </note>
          <note>
            Om folken i Afghanistan däremot skulle få modern utbildning skulle
            de kunna förstå att bygga ett demokratiskt samhälle och även börja
            bygga fred och säkerhet med sina grannar och internt i landet.
          </note>
          <note>
            Innan Sovjet anföll landet och mujahidin med USA:s stöd bedrev
            gerillakrig mot ockupanten var Afghanistan ett tryggare land och
            skulle troligen kunna ha blivit än tryggare med tiden om inte
            krig hade förts på dem utifrån. Det fanns ingenjörer, modernt
            utbildade hantverkare och läkare. Dessa utgjorde ett hopp för
            modernisering. Men detta förstördes alltså av krigen med början
            1979. Likaså förstördes kvinnornas möjligheter att utbilda sig,
            som de flesta känner till, av talibanerna.
          </note>
          <note>
            En sista aspekt jag vill belysa är de omfattande opiumodlingarna
            som finns i Afghanistan. Vi vet i dag att det är svårt att få
            de afghanska bönderna att frångå denna syssla. Först när Afghanistan
            har andra starka inkomstkällor som mineralbrytning, industriproduktion
            och export kommer det att vara möjligt att slå till mot opiumodlingarna,
            och det är viktigt.
          </note>
          <note type="speaker">
            Anf. 177 TORBJÖRN BJÖRLUND (V):
          </note>
          <note>
            Herr talman! Jag vill börja med att yrka bifall till Vänsterpartiets
            reservationer i betänkandet, reservationerna 1, 3 och 5.
          </note>
          <note>
            Efter mer än tio års utländsk militär närvaro i Afghanistan kan
            vi konstatera att den internationella insatsen har misslyckats
            grundligt. Våldet ökar, de civila dödsoffren ökar och hoppet om
            fred kommer allt längre bort. Vi ser att det som har varit huvuduppgift
            för insatsen har misslyckats i princip helt och hållet. Vi ser
            ingen ökad demokrati, ingen ökad jämställdhet – vilket var ett
            viktigt syfte när det så kallade kriget mot terrorismen inte var
            gångbart längre – och inte heller övriga utvecklingsinsatser har
            uppfyllts.
          </note>
          <note>
            Det är därför anmärkningsvärt att alla andra partier här i riksdagen
            i princip ställer sig bakom en förlängning av den militära operationen.
          </note>
          <note>
            I propositionen konstaterar regeringen att de afghanska säkerhetsstyrkorna
            har kopplingar till lokala makthavare och kriminella aktörer.
            Det borde ge en tankeställare inför den fortsatta utvecklingen.
            Vi vet också att den afghanska regimen är en av världens mest
            korrupta. Det leder till att det är ytterst osäkert, eller till
            och med inte troligt, att den tänkta utbildningen av de afghanska
            säkerhetsstyrkorna leder till ökad säkerhet för den afghanska
            civilbefolkningen. Det är mer troligt att det får motsatt resultat.
            Vid den dragning som genomfördes i det sammansatta utskottet när
            propositionen presenterades var det också väldigt tydligt att
            man är medveten om att utvecklingen går åt fel håll, trots insatserna
            som har gjorts. Då måste man kunna tänka om.
          </note>
          <note>
            Afghanistan väntar fortfarande på ett fredsavtal. Det USA-ledda
            anfallet på landet inleddes 2001. Det har nu gått tolv år sedan
            dess. Det bevisar, i alla fall enligt Vänsterpartiet, att den
            militära strategin faktiskt undergräver och motverkar en fredsprocess,
            en fredsprocess som också behöver komma i gång för att vi någon
            gång ska se en försoning mellan de olika grupperingarna inom och
            utom landet.
          </note>
          <note>
            Herr talman! Nato planerar att genomföra en utbildningsinsats
            som kallas Resolute Support Mission, RSM. Vi menar att även det
            kan få motsatt verkan. Vänsterpartiet menar att det är mycket
            tveksamt om det leder till ökad säkerhet för befolkningen i Afghanistan.
            Det gör ett svenskt deltagande i uppdraget mycket diskutabelt.
            Att Sverige får ett närmare samarbete med Nato kan vara ett resultat,
            vilket också är mycket tvivelaktigt för oss. Att vi närmar oss
            Nato kan dock inte vara syftet med ett eventuellt svenskt deltagande
            i RSM. Det kan inte heller vara ett mål i sig. I verkligheten
            kommer det dessutom antagligen bara att ses som en fortsatt utländsk
            militär närvaro i Afghanistan.
          </note>
          <note>
            Sverige borde verka för att resurser sätts in så att FN får ett
            direkt ansvar för den fortsatta processen, civilt och militärt,
            utan Natos inblandning. Det skulle dessutom dämpa misstankarna
            att Nato, med USA i spetsen av de tongivande i Natomedverkan,
            har en annan agenda, kanske en rent geopolitisk, maktstärkande
            agenda från USA. Vi behöver en mer trovärdig fredsprocess.
          </note>
          <note>
            Herr talman! Särskilt viktigt är det att inkludera kvinnorna
            i fredsprocessen. Det ger dem inflytande över hur situationen
            för kvinnornas rättigheter utvecklas. Vi menar att FN:s resolution
            1325 om kvinnor, fred och säkerhet kan bli ett viktigt verktyg
            i detta arbete. Hittills har det mest handlat om att Sverige har
            kvalitetssäkrat sina egna insatser och inget annat. Mycket mer
            går att göra. Vi behöver en ny inriktning där arbetet med att
            ta fram en nationell handlingsplan för hur resolution 1325 ska
            genomföras i Afghanistan måste prioriteras.
          </note>
          <note>
            Vänsterpartiet har solidariteten med det afghanska folket som
            utgångspunkt. Vi ska vara med för att säkerställa ett arbete för
            fred, demokratisering, jämställdhet och utveckling av det afghanska
            samhället. Då behövs en i grunden annorlunda strategi, en civil
            strategi, inte militär. Centrala saker vi då behöver arbeta med
            är ett ökat civilt bistånd, att stödja en riktig freds- och försoningsprocess
            och att arbeta med att återintegrera medlemmar av det väpnade
            motståndet i det afghanska samhället. Dessa saker är centrala
            för en riktig fredsstrategi. Sveriges insatser på de här områdena
            är hittills otillräckliga, trots att vi har ökat biståndet till
            Afghanistan med uppemot 30 procent det senaste decenniet. Behoven
            är enorma, och vi menar att Sverige bör gå före för att visa de
            andra länderna vad som bör göras när den utländska truppnärvaron
            minskar.
          </note>
          <note>
            Afghanistan har en lång historia av krig och strider, men den
            visar också att det inte finns en militär lösning på landets problem.
            Tvärtom har den utländska militära närvaron fördjupat landets
            problem och förstärkt konflikterna. De civila insatserna behöver
            därför öka i stället för den militära närvaron. Det borde stå
            klart för de flesta vid det här laget. Endast så kan vi skapa
            fred och försoning i Afghanistan.
          </note>
          <note>
            Sverige bör därför dra tillbaka sina ISAF-styrkor innan sommaren,
            avstå från att delta i RSM-insatsen och ersätta den med kraftigt
            ökade civila insatser.
          </note>
          <note>
            Jag yrkar återigen bifall till reservationerna 1, 3 och 5.
          </note>
          <note type="speaker">
            Anf. 178 SOFIA ARKELSTEN (M):
          </note>
          <note>
            Herr talman! Jag vill börja med att tacka det sammansatta utrikes-
            och försvarsutskottet för ett bra arbete. Vi har fortfarande en
            mycket bred politisk majoritet för Sveriges fortsatta engagemang
            i Afghanistan, och vi har en stor samsyn.
          </note>
          <note>
            Sveriges engagemang är ett långsiktigt engagemang, men hur det
            tar sig uttryck har förändrats över tid. Den militära närvaron
            övergår till en mer civil närvaro. Afghanistan blir vårt största
            biståndsåtagande.
          </note>
          <note>
            Sverige ska fortsätta bidra till det internationella samfundets
            ansträngningar att stödja utvecklingen av de afghanska säkerhetsstyrkornas
            förmåga att hantera säkerheten i landet. Det har vi redan gjort.
            Det gör skillnad, men det kvarstår betydande utmaningar.
          </note>
          <note>
            I dag debatterar vi betänkandet som behandlar regeringens proposition.
            Jag kan sammanfatta det kort. Till slutet av 2014 ställer vi högst
            600 personer till förfogande för Internationella säkerhetsstyrkan,
            ISAF, under förutsättning att det fortsatt finns mandat från FN:s
            säkerhetsråd. I dag finns både mandat från FN:s säkerhetsråd och
            en inbjudan från den afghanska regeringen. Det är viktigt att
            man har med båda de delarna.
          </note>
          <note>
            Fram till maj 2014 kommer det svenska bidraget vara 300 personer
            på plats. Dessutom bidrar vi med svensk helikopter för medicinsk
            evakuering – det är bemannat med ca 40 personer – plus ungefär
            170 personer som arbetar med att avveckla den infrastruktur som
            vi har byggt upp. Det gäller också hemtransport av utrustning
            och materiel.
          </note>
          <note>
            Herr talman! Sverige kommer att bidra till Natos utbildningsinsats
            Resolute Support Mission, RSM. Den insatsen beslutades 2012 av
            Natoländerna, ISAF-partner och den afghanska regeringen. Det finns
            alltså en politiskt fastställd ram, och det pågår en militär process
            för en operationsram. Syftet är utbildning, rådgivning och stöd
            till de afghanska säkerhetsstyrkorna som ska ta ansvar för säkerheten
            i landet. RSM är en utbildningsinsats – de har utbildningsuppgifter.
            Däremot får de försvara sig själva.
          </note>
          <note>
            För att övergången mellan den insats som pågår, det svenska ISAF-bidraget,
            och det kommande svenska bidraget till utbildningsinsatsen, RSM,
            ska bli så friktionsfri som möjligt kan delarna av det svenska
            bidraget som sedan ska in i RSM kunna verka inom ISAF fram till
            hösten 2014.
          </note>
          <note>
            Herr talman! Vi har precis innan denna debatt behandlat utrikesutskottets
            budgetbetänkande, i ungefär fyra och en halv timme, för utgiftsområdet
            som rör bistånd. Både biståndsministern och till exempel Christian
            Holm valde att ta upp Afghanistan. Det gjorde även Elisabeth Björnsdotter
            Rahm eftersom det blir vårt största biståndsland. Jag tänkte ändå
            säga några ord om vad vi gör.
          </note>
          <note>
            Det finns ett nationellt fokus för den svenska insatsen när det
            gäller demokrati, mänskliga rättigheter och jämställdhet. Det
            är det ena. Det andra är utbildning. När det gäller de norra delarna
            stöder vi också den lokala förvaltningen – det är på provins-
            och distriktsnivå – och dessutom det som kallas privatsektorsutveckling.
          </note>
          <note>
            Det största stödet som Sverige levererar går genom andra aktörer
            som till exempel Världsbankens fond för Afghanistans återuppbyggnad
            och olika FN-organ.
          </note>
          <note>
            Sverige stöder också EU:s samarbetsavtal med Afghanistan. Det
            behövs en mer samstämmig och effektiv politik när det gäller just
            EU och Afghanistan.
          </note>
          <note>
            Dessutom – och detta är viktigt – har Sverige åtagit sig att
            mellan 2015 och 2024 stödja Afghanistan med ungefär 8–8 ½ miljard
            kronor. Här vill vi betona ett par saker, särskilt att det svenska
            biståndet bygger på ett ömsesidigt ansvarstagande. Då krävs ett
            starkt afghanskt ägarskap och att Afghanistan lever upp till sina
            åtaganden. Syftet med insatsen, som bekräftar vår långsiktiga
            syn på detta, är demokratisk utveckling och fattigdomsbekämpning.
          </note>
          <note>
            Dessutom väljer det sammansatta utskottet att särskilt lyfta
            fram situationen för de humanitära aktörerna. Säkerheten för dem
            är avgörande. Om vi tittar globalt ser vi att det är en stor utmaning
            vi står inför. Det handlar om den transition från militär till
            civil närvaro som pågår just nu.
          </note>
          <note>
            Sverige ska fortsätta med ett aktivt engagemang för fred och
            försoning, utveckling, stabilitet och inte minst respekten för
            grundläggande mänskliga fri- och rättigheter i Afghanistan och
            hela regionen. Det är lätt att tro att utmaningarna är koncentrerade
            till ett land, men så ser det inte ut.
          </note>
          <note>
            När Sverige sänder väpnad styrka till ett annat land krävs att
            riksdagen medger detta. Det är ett ansvarsfullt beslut. Därför
            är jag glad att sex av åtta partier står bakom beslutet. De män
            och kvinnor som tjänstgör för oss i Afghanistan ska känna det
            breda stödet i parlamentet och den stora respekten för deras ofta
            farliga men alltid viktiga uppdrag.
          </note>
          <note>
            Med detta, herr talman, yrkar jag bifall till förslaget i betänkandet.
          </note>
          <note type="speaker">
            Anf. 179 KENNETH G FORSLUND (S):
          </note>
          <note>
            Herr talman! Till att börja med yrkar jag bifall till utskottets
            förslag till beslut.
          </note>
          <note>
            Vi kan nu göra en summering efter ganska många år i Afghanistan.
            Vi fortsätter på den väg som vi slog in på för några år sedan
            och som syftar till att fasa ut det svenska militära bidraget
            och vår militära närvaro och övergå till att fokusera mer och
            öka det svenska biståndsinslaget i Afghanistan. Att det är möjligt
            att göra det beror på att situationen i Afghanistan har blivit
            bättre. Därmed inte sagt att den på långa vägar skulle vara bra.
          </note>
          <note>
            Det är lite förvånande att höra Torbjörn Björlund från Vänsterpartiet
            beskriva situationen i Afghanistan. Jag måste nog säga att det
            som Torbjörn Björlund sade om utvecklingen i Afghanistan saknar
            stöd i aktuell statistik. Det hade varit begripligt och förståeligt
            om Torbjörn Björlund utifrån sin ståndpunkt, som jag har all respekt
            för, hade argumenterat med utgångspunkt i att det inte blivit
            tillräckligt bra, att framgångarna inte varit tillräckligt stora
            och att den militära insatsen därför inte är av godo eller användbar.
            Det hade varit en begriplig och relevant argumentation. Sedan
            kan man ha olika åsikter om detta.
          </note>
          <note>
            Vi går nu vidare med ett väsentligt ökat svenskt bistånd nästa
            år. Vi kommer under en tioårsperiod att satsa 850 miljoner kronor
            per år. Detta har vi lovat vid en internationell givarkonferens
            i Tokyo. Det sker också utifrån önskemål från de afghanska myndigheterna.
            De manifesterade själva vid den Kabulkonferens som hölls att de
            vill ta över ansvaret för sin egen säkerhet och utveckling, och
            det är högst rimligt att de gör det.
          </note>
          <note>
            Mikael Janssons och Sverigedemokraternas argumentation är inte
            så mycket lättare att förstå än Vänsterpartiets. Den syftar också
            till att dra ned styrkan, men möjligen något snabbare än vad som
            föreslås i betänkandet. I stället för 600 personer skulle vi med
            Sverigedemokraternas förslag ha högst 400 personer. Jag har försökt
            läsa mig till vad klokskapen i detta skulle bestå i. Min enda
            slutsats är att det vore oklokt att göra så som Sverigedemokraterna
            föreslår. Det enda som det skulle förändra jämfört med det beslut
            som föreslås av utskottet är att vi skulle ha en sämre kapacitet
            att evakuera och undsätta vår svenska personal om situationen
            gick över styr. Om Sverigedemokraterna fick sin vilja igenom skulle
            vi ha ett utrymme på 200 personer färre att engagera i det arbetet.
            Jag har svårt att förstå nyttan och meningen med det.
          </note>
          <note>
            Herr talman! Afghanistan är ett land som har utvecklats, men
            förhoppningsvis har väldigt mycket utveckling framför sig de kommande
            åren och i framtiden. Det behöver sannerligen hända en hel del
            ytterligare i Afghanistan, även om en del positiva saker har hänt
            de senaste åren som har förbättrat situationen, ökat människors
            möjligheter till utveckling, gjort det möjligt för människor att
            rösta i allmänna val och så vidare. Det är med en viss spänning
            och bävan jag ser fram emot de kommande valen i Afghanistan, som
            troligen kommer att ha en mycket större inverkan rent praktiskt
            på Afghanistans fortsatta utveckling än vad det beslut som jag
            antar att vi ska fatta i riksdagen i morgon kommer att ha.
          </note>
          <note type="speaker">
            Anf. 180 TORBJÖRN BJÖRLUND (V) replik:
          </note>
          <note>
            Herr talman! Kenneth G Forslund var inne på att utvecklingen
            i Afghanistan går bättre. Jag har läst en del om det här. Det
            finns olika utlåtanden om hur det ser ut. Något som finns med
            i betänkandet är de stora farhågor som finns för hur de afghanska
            säkerhetsstyrkorna och den afghanska polisen utvecklas. Stora
            avhopp, problem med korruption och relationer till olika klaner
            gör att man inte kan lita på dem. Är det en förbättring?
          </note>
          <note>
            Det som har burit frukt i Afghanistan har inte varit de militära
            insatserna. Det är de civila insatserna och biståndet som har
            gett något slags förbättring på olika ställen i Afghanistan, men
            väldigt få ställen. Den militära insatsen, som vi kritiserar,
            har inte gett någonting. Tvärtom har den skapat ett motstånd.
            Olika motståndsgrupperingar slåss hela tiden emot de styrkor som
            finns där. Detta bromsar den utveckling som skulle kunna komma
            om vi tog bort militären och körde civila insatser på ett riktigt
            sätt för att skapa något slags förståelse för hur Afghanistan
            fungerar.
          </note>
          <note>
            Jag vill veta hur Kenneth G Forslund ställer sig till detta.
            Hur ska man göra för att få militären att utveckla detta? Som
            jag ser det finns det inte några som helst bevis på att det är
            den som har skapat den här situationen. Säkerheten har inte förbättrats.
            Demokratin har inte blivit större. Kvinnornas jämställdhet, som
            man försöker lyfta fram, finns i de områden där man haft civilt
            bistånd. I övrigt finns inget sådant. Vad tycker Kenneth G Forslund
            om den utvecklingen? Varifrån har han fått uppgifterna om att
            allt blivit bättre?
          </note>
          <note type="speaker">
            Anf. 181 KENNETH G FORSLUND (S) replik:
          </note>
          <note>
            Herr talman! Till att börja med kan man se på Afghanistans allmänna
            utveckling. Det handlar om en sådan sak som att bara sedan ett
            par år tillbaka är Afghanistan ett land som nu har en valuta.
            Det är en ny situation för Afghanistan att ha det så. Tidigare
            hade man flera olika valutor inom ett och samma land, vilket kan
            tyckas något underligt för oss.
          </note>
          <note>
            Torbjörn Björlund säger att demokratin inte blivit större. Men
            jag har mött svensk militär personal som under konstant beskjutning
            tagit sig ut till avlägsna byar och säkrat vallokaler, så att
            man i de byarna har kunnat genomföra allmänna val där människor
            kunnat delta utan att bli angripna av olika stridande personer
            och grupper vare sig under själva omröstningen eller efteråt.
            Så nog har militären haft en viss inverkan på demokratiseringen.
          </note>
          <note>
            Jag vill understryka att jag inte på något vis är någon krigshetsare,
            militärhetsare eller vapenhetsare – tvärtom. Men vi måste inse
            vad det är för krafter vi utmanar i Afghanistan. De är tyvärr
            tungt beväpnade. En viktig uppgift måste naturligtvis vara att
            få dem att lägga ned vapnen och ta vapnen ifrån dem. Det är inte
            genom militära konflikter man kan lösa andra konflikter.
          </note>
          <note>
            Jag vill nog hävda att den militära insatsen har haft effekt.
            Man är fullt fri att tro att någon annan insats hade haft större
            effekt. Men det är fel att säga att den inte haft någon effekt
            eller att den haft negativ effekt.
          </note>
          <note type="speaker">
            Anf. 182 TORBJÖRN BJÖRLUND (V) replik:
          </note>
          <note>
            Herr talman! Tittar på man Afghanistans utveckling måste jag
            säga att jag verkligen högaktar de svenska soldaterna. De svenska
            soldaterna har fått en uppgift att göra en sak, och det gör de
            på ett bra sätt. Det gör svenska soldater nästan alltid.
          </note>
          <note>
            Men situationen är den att de har fått en uppgift som egentligen
            inte leder någonstans, eftersom den militära insatsen visat sig
            vara kontraproduktiv. Man skapar mer motstånd än vad man tar bort.
            Det är dilemmat.
          </note>
          <note>
            Just det att man har en utveckling där människor måste ta sig
            med militär till en vallokal är skrämmande i sig. Det hade kanske
            kunnat fungera mycket bättre om man haft civila insatser. Då hade
            man ha kunnat ha en bättre utveckling.
          </note>
          <note>
            Situationen i Afghanistan må vara kaotisk, och man har svårt
            att se hur det ser ut. Men vid föredragningen som vi fick i utskottet
            när propositionen lades fram tryckte man på att det fortfarande
            finns väldigt stora problem. De kanske till och med är större
            inom vissa områden.
          </note>
          <note>
            Det är större motstånd, och det är svårare att genomföra dessa
            saker än om vi haft en civil insats i stället för en militär insats.
            Det är den springande punkten i vår kritik. Vi ska genomföra saker
            på ett sådant sätt i Afghanistan att det blir resultat. Det blir
            det inte med en massa militärer. Det har vi sett nu i tolv år.
            Det blir inte bättre.
          </note>
          <note>
            Bakom detta finns alltid misstanke om att det finns andra saker
            än det rent mänskliga med mänskliga rättigheter och fredsskapande
            insatser som ligger bakom Natos insats. Bara den misstanken är
            skrämmande.
          </note>
          <note>
            Jag menar att delaktigheten i det afghanska samhället inte är
            mycket större. Vi har misslyckats med att skapa bättre förutsättningar
            för kvinnor. Det finns olika områden där det fungerar bra eller
            något så när bra. Sedan finns det rätt många områden där det inte
            alls fungerar bra.
          </note>
          <note>
            Militären är ett hinder i vägen. Har man andra insatser får man
            större förståelse. Det afghanska samhället består av mycket olika
            grupperingar som behöver ha en förståelse och diskussion för att
            komma framåt och inte militära insatser som skapar ett militärt
            motstånd från de beväpnade grupperna.
          </note>
          <note type="speaker">
            Anf. 183 KENNETH G FORSLUND (S) replik:
          </note>
          <note>
            Herr talman! Torbjörn Björlund hävdar att uppgiften inte leder
            någonstans. Jag tycker att verkligheten talar ett annat språk.
          </note>
          <note>
            Jag möter också de afghaner, både vanlig civilbefolkning och
            valda företrädare, som är väldigt oroade. Hur kommer utvecklingen
            att bli när de internationella militära insatserna minskar i Afghanistan
            framför allt under 2014?
          </note>
          <note>
            De vädjar om att vi ska stanna kvar. De är rädda för att situationen
            helt kommer att implodera och att de förbättringar afghaner upplever
            för bland annat kvinnors situation och deltagande i samhället
            kommer att gå totalt om intet när den utländska militära närvaron
            försvinner eller i varje fall kraftigt minskar.
          </note>
          <note>
            Jag har också talat med svensk personal som varit på plats och
            som tidigare varit mycket pessimistisk. Hur kommer utvecklingen
            att bli den dag som Sverige avvecklar sin närvaro? De säger nu
            att den afghanska polisen och militären gjort större framsteg
            än vad de kanske förväntade och trodde för ett eller två år sedan.
          </note>
          <note>
            Det kanske inte är helt omöjligt. Det kanske är så att Afghanistan
            kan klara sig till stor del själv och inte bli ett land som imploderar
            i samma ögonblick som den utländska militära närvaron dras ned
            kraftigt.
          </note>
          <note>
            Det kommer säkerligen inte att vara problemfritt. Det är inte
            så att Afghanistan är färdigutvecklat och att allting är perfekt.
            Nu går vi in i en ny fas. Jag välkomnar den fasen. Jag ser den
            framtida svenska ökningen av biståndet till Afghanistan som en
            oerhört viktig nyckel för en fortsatt positiv utveckling av Afghanistan.
          </note>
          <note>
            Jag håller definitivt inte med Torbjörn Björlund om att den militära
            uppgiften inte leder någonstans.
          </note>
          <note type="speaker">
            Anf. 184 BODIL CEBALLOS (MP):
          </note>
          <note>
            Herr talman! När jag kom in i riksdagen år 2006 och fick förmånen
            att sitta i utrikesutskottet ärvde jag frågan om Afghanistan från
            mina företrädare.
          </note>
          <note>
            Jag hade först lite svårt att förstå varför Miljöpartiet hade
            ställt sig bakom Afghanistaninsatsen. Jag fick också förklaringen
            att den dag när vi fattade det första beslutet handlade det om
            en väldigt liten styrka. Det var mer tal om någon form av fredsbevarande
            insats. Det är någonting som Miljöpartiet brukar stötta.
          </note>
          <note>
            Efter det förändrades insatsen, och den blev mer och mer militär
            på inte bara den fredsbevarande sidan. När jag kom in hade vi
            en situation där det gick tre fyra gånger mer resurser till den
            militära insatsen än till exempel till bistånd. Det var någonting
            som jag och Peter Rådberg i försvarsutskottet försökte förändra
            genom att skriva motioner och föreslå att vi åtminstone skulle
            ha lika mycket i civila insatser som till det militära.
          </note>
          <note>
            Vi ser inte heller att den militära lösningen är den som är långsiktigt
            hållbar. För att få en fred i Afghanistan måste vi satsa på det
            civila. Vi måste satsa på att människor kan komma in i ett hederligt
            arbete, få utbildning och få hälsovård. Det är precis det som
            det svenska biståndet utgår ifrån.
          </note>
          <note>
            Under valet 2010 gick vi ihop med Socialdemokraterna och Vänsterpartiet
            och ville att vi skulle lämna Afghanistan 2013, men vi vann inte
            valet. Det blev i stället en minoritetsregering. Jag tror att
            minoritetsregeringen även om den varit i majoritet hade velat
            ha en bred förankring om Afghanistaninsatsen.
          </note>
          <note>
            I läget när vi inte vann valet och kunde dra tillbaka trupperna
            redan 2013 och öka biståndet valde vi att tacka ja till den inbjudan
            som vi fick från regeringen att delta i den breda överenskommelsen
            om den framtida Afghanistaninsatsen. Det gjorde vi och Socialdemokraterna
            men inte Vänsterpartiet i det här fallet.
          </note>
          <note>
            För oss är det en självklarhet att försöka vara med och påverka
            när vi har en möjlighet att göra det. Man kan välja att vara jätteprincipfast
            och säga: Okej, vi sade 2013, och vi tänker inte avvika från det.
            Eller så kan man välja att vara pragmatisk och ändå vara med och
            göra nytta. Det är rätt tråkigt att sitta i fyra år och inte kunna
            påverka någonting när man är i opposition.
          </note>
          <note>
            Vi tycker att det var ett bra val att vara med i överenskommelsen.
            Vi har fått stort gehör för de synpunkter som vi har haft när
            det gäller både tillbakadragande och att öka de civila insatserna.
            Vi har haft ett mycket bra samarbete med regeringen och har blivit
            lyssnade på.
          </note>
          <note>
            Jag yrkar bifall till utskottets förslag i betänkandet på en
            gång så att jag inte glömmer det sedan på sluttampen.
          </note>
          <note>
            Överenskommelsen omfattade ett tillbakadragande 2014 och att
            det därefter kunde förekomma utbildande insatser. Den omfattade
            också att en arbetsgrupp för att arbeta fram en ny rekommendation
            för de civila insatserna skulle tillsättas. Den omfattade att
            den samlade insatsen skulle få en civil ledning med mera.
          </note>
          <note>
            Vi menar att under de fyra år som har gått har vi genomfört överenskommelsen
            punkt efter punkt och i en normal takt. Efter debatten i dag fattar
            vi äntligen beslut om att ta hem ISAF-styrkan innan sommaren.
          </note>
          <note>
            Vi fattar beslut om att ha personal på plats för att montera
            ned campen. Vi hade inte förväntat oss att den afghanska armén
            kanske inte ville ha vår camp när vi lämnar, men så kan det bli.
            Om vi har en camp där som vi har byggt upp måste vi också montera
            ned den och ta bort det som finns där. Det behövs personal även
            för det.
          </note>
          <note>
            Vi fattar också beslut om att ett antal på stabsnivå kan skickas
            till Afghanistan för begränsade utbildningsinsatser om det finns
            ett FN-mandat och om den afghanska regeringen vill ha oss där.
            Det är inte så att vi bara skickar dit folk helt utan anledning.
            Det måste finnas en orsak till det. Vi måste vara önskade där.
          </note>
          <note>
            Det handlar om icke-stridande personal. Icke-stridande personal
            innebär inte att de inte har rätt att försvara sig om de skulle
            komma i en krissituation. De får ha tjänstepistol. Men det är
            icke-stridande personal det handlar om.
          </note>
          <note>
            Om något oförutsett händer och vi behöver evakuera tar vi också
            beslut om att det ska finnas personal till det. Det tog ju Kenneth
            upp här tidigare.
          </note>
          <note>
            Biståndet och andra civila insatser som polis och sådana saker
            är formellt inte föremål för beslut i det här betänkandet eftersom
            det ligger i budgeten. Men de är nära kopplade till och högst
            relevanta att diskutera i samband med den militära insatsen.
          </note>
          <note>
            Vi fasar nu ut den militära insatsen och ökar den civila. Det
            är nämligen bara med civila insatser vi kan stötta Afghanistan
            att bli ett fungerande land. Det har varit Miljöpartiets uppfattning
            under många år och en fråga som vi återkommit till i de motioner
            vi lagt fram tidigare.
          </note>
          <note>
            Vi är medvetna om korruptionsrisken, som måste motarbetas med
            alla medel. Men den enbart kan inte vara anledning att inte göra
            det möjligt för flickor att gå i skolan eller kvinnor att få säker
            mödravård, att stötta rättssystemet, utveckla det demokratiska
            systemet och skapa försörjningsmöjligheter för människor.
          </note>
          <note>
            Det behövs massiva insatser för att få Afghanistan på fötter.
            Sverige ses som en nation som hjälper till utan egenintresse och
            har – i synnerhet genom Svenska Afghanistankommittén – genom alla
            år, även under talibantiden, stöttat civilbefolkningen i Afghanistan.
          </note>
          <note>
            Jag antar att Vänsterpartiet egentligen också är glada över att
            vi drar oss tillbaka och att biståndet ökar även om det låter
            som om vi har bestämt oss för att förlänga insatsen när man läser
            reservationen om avslag på propositionen. Ett avslag på propositionen
            skulle ju innebära att vi drar oss tillbaka den 31 december.
          </note>
          <note>
            Vänsterpartiet har en annan reservation som innebär att vi ska
            vara kvar till sommaren och ha en plan för avveckling. Då ansluter
            man sig egentligen till det som är propositionen – planen för
            avveckling finns ju redan där, och vi håller på att avveckla.
          </note>
          <note>
            Det som är skillnaden i den reservationen från Vänsterpartiet
            är att man inte vill ha utbildningsinsatsen därefter. I sådana
            fall är det kanske det man ska reservera sig mot. Vi har en överenskommelse
            med regeringen där en utbildningsinsats skulle kunna fortsätta
            även efter 2014, och vi står fast vid den överenskommelsen.
          </note>
          <note>
            Herr talman! Jag har haft möjlighet att besöka Afghanistan tre
            gånger under de senaste åren, efter att vi ingick överenskommelsen
            med regeringen. Det har gett mig en bra möjlighet att följa utvecklingen
            på plats och också tala med människor och civilsamhällets organisationer
            på plats för att få en bild av hur läget faktiskt är. Därför delar
            jag inte Torbjörns analys av hur det ser ut, åtminstone i det
            område där den svenska truppen befinner sig. Det är ju inte likadant
            i hela Afghanistan.
          </note>
          <note>
            Vid mitt första besök var övergången till civil ledning ännu
            inte genomförd. Både försvarsmakten och de civila utsända hade
            väldigt svårt att förstå sina nya roller och vem som skulle göra
            vad. Vi ansvarade då för ett PRT, ett provincial reconstruction
            team, med uppdrag att garantera säkerhet och återuppbygga området.
          </note>
          <note>
            Från Försvarsmaktens sida talades det i huvudsak bara om uppdraget
            att garantera säkerheten i området och knappt något om att Sverige
            också skulle arbeta för återuppbyggnad. Man talade inte heller
            om att Sverige skulle trappa ned sitt engagemang. Snarare upplevde
            jag det som att Försvarsmakten gärna ville vara kvar länge.
          </note>
          <note>
            De så kallade insurgenterna bestod i huvudsak av diverse kriminella
            grupperingar, men det var få talibaner. För mig kändes det uppenbart
            att det egentligen var en fråga för polisen, inte militären, att
            hantera dem, narkotikahandeln med mera. Men den afghanska polisen
            var fortfarande en icke-fungerande sådan. De lokala poliserna
            kunde ena dagen vara poliser och andra dagen vara insurgenter.
          </note>
          <note>
            Försvarsmakten ansåg att vi skulle arbeta mer med säkerheten.
            Däremot arbetade Turkiet med civila insatser i området i stället
            för att skicka militär.
          </note>
          <note>
            Vi hade en minimal skara civil personal på plats, och den hade
            uppenbara svårigheter att hävda sig i den militära miljön. När
            vi träffade lokala politiker klagade de över att Sverige inte
            var närvarande civilt, till exempel genom att bygga vägar etcetera
            som andra länder i andra PRT. Alla kände till Svenska Afghanistankommittén
            och deras arbete men kopplade inte det till det svenska biståndet,
            vilket de gör i dag.
          </note>
          <note>
            Under nästa resa med utrikesutskottet till Mazar-e Sharif och
            Kabul var planeringen för tillbakadragandet påbörjad. Den civila
            representanten var på plats, och vi fick röra oss utanför campen
            utan full skyddsutrustning när vi besökte stan.
          </note>
          <note>
            Den svenska truppen hade då gått från stridande till stödjande.
            Det innebar i praktiken att de var mer stridande än tidigare eftersom
            de arbetade på uppdrag av den afghanska armén och följde med den
            på uppdrag. De så kallade insurgenterna var fortfarande mestadels
            kriminella grupperingar. På Natohögkvarteret fick vi veta att
            den afghanska armén blivit mycket bättre och att det mesta tydde
            på att den skulle klara övergången 2014.
          </note>
          <note>
            I Mazar-e Sharif och Kabul träffade vi många företrädare för
            afghanska hjälporganisationer, bland annat lokala företrädare
            för Svenska Afghanistankommittén. De uttryckte alla oro för vad
            som skulle ske när de utländska trupperna lämnade landet, särskilt
            för kvinnor och mänskliga rättigheter i stort. Men de var också
            tydliga med att det var rätt att trupperna lämnade landet och
            att afghanerna måste ta ansvar för sin egen utveckling. Truppnärvaron
            hade blivit en återvändsgränd.
          </note>
          <note>
            Också regionala och nationella politiker och företrädare för
            andra givare gav ungefär samma budskap. Från EU:s polisinsatschef
            – som för övrigt är svensk och från Gävle – fick vi höra att det
            är av avgörande vikt att stärka den lokala afghanska polisen.
            Det är en analys som jag delar till hundra procent.
          </note>
          <note>
            Herr talman! Under hösten var några från utskottet på plats igen
            för att se hur arbetet går. Planering för hemfärd och nedmontering
            av campen var i full gång. Försvarsmakten ansåg att säkerheten
            var god i Mazar-e Sharif men att den blivit sämre i de två provinser
            som redan lämnats. Inne i Mazar-e Sharif var vi helt befriade
            från skyddsutrustningen, till skillnad från första gången då vi
            var rustade till tänderna med sådant.
          </note>
          <note>
            De orosmoment jag kan se är att de civila svenska insatserna
            i norr, som har fortsatt även i de provinser som Sverige redan
            har lämnat, inte kommer att kunna genomföras som tidigare när
            vårt kontor i Mazar-e Sharif stängs. Sida vill såvitt jag har
            förstått inte längre ha utsända kvar i norr utan enbart i Kabul.
            Det har lett till att regeringen beslutat stänga det svenska kontoret
            i Mazar-e Sharif.
          </note>
          <note>
            Våra medarbetare i Mazar-e Sharif uttryckte att det pågår en
            massa arbete i norr och att de i norr, där säkerhetsläget är så
            mycket bättre än i Kabul, också har en helt annan möjlighet att
            följa upp de projekt som pågår. I Kabul är det mycket svårare
            för våra utsända att ta sig ut för att besöka projekten.
          </note>
          <note>
            Vi får säkert anledning att återkomma till det framöver – jag
            frågade biståndsministern lite om det i dag, till exempel. Det
            kommer ju en ny strategi för Afghanistan. Jag hoppas att vi kan
            få vara med och påverka den.
          </note>
          <note>
            Men redan i propositionstexten finns en formulering inlagd som
            innebär att vi gärna ser en fortsättning av arbetet i norr. Förutom
            från Sverige utsänd personal i Mazar-e Sharif finns mycket kompetenta
            lokalanställda som arbetat med svenskarna i många år. Det är viktigt
            att inte avbryta det arbete som inletts. Det vore en mycket dålig
            signal att sända ut till de lokala makthavarna att vi drar tillbaka
            även det civila stödet när vi i andra sammanhang utrycker att
            vi är i Afghanistan långsiktigt.
          </note>
          <note>
            Herr talman! Vi talade bland annat med den förre krigsherren,
            numera guvernören, Atta i Balkh. Han uttryckte att Afghanistan
            är på väg ut ur krig och konflikt och behöver fokusera på och
            planera för utveckling. Han berömde både Svenska Afghanistankommitténs
            arbete och Försvarsmaktens stöd till afghanska armén.
          </note>
          <note>
            Enligt Atta har transitionen gått lugnt och utan att maktvakuum
            uppstått. En stor militärakademi har öppnat. Den afghanska polisen
            är färre till antalet ute i fält men mer kompetenta. Hundratusentals
            studerar; i norr är hälften flickor. Atta menar att afghanerna
            bör klara sig själva men att det behövs valobservatörer på plats
            till valet nästa år, vilket inte centralregeringen vill ha.
          </note>
          <note>
            För att inte fienden ska rekrytera ungdomarna behövs jobb, utveckling
            och infrastruktur enligt Atta. Det är också nödvändigt att arbetstagarna
            får bättre löner för att förhindra korruption.
          </note>
          <note>
            Provinsen har en femårig utvecklingsplan. Bistånd behövs fortfarande
            för bland annat mekanisering av jordbruk, infrastruktur, utbildning,
            hälsa och näringsliv. Det stärker och bekräftar vår syn att det
            är de civila insatserna som kommer att göra skillnad i Afghanistan
            framöver.
          </note>
          <note>
            Herr talman! Även om Atta säger att allt är frid och fröjd är
            så inte fallet egentligen. Det stämmer att det är lugnare än tidigare,
            men det gäller absolut inte hela Afghanistan. Den svenska insatsen
            befinner sig i norr, i det kanske lugnaste området. Det är inte
            ett talibantätt område och fienden är, som jag redan tidigare
            sagt, väldigt diffus och något som den afghanska armen och polisen
            i första hand bör kunna hantera själva.
          </note>
          <note>
            Landet som sådant är inte i ett läge att jag kan säga att de
            afghanska flyktingar som kommer till Sverige kan åka hem utan
            fara. Kriget fortsätter i stora delar av landet. Valet nästa år
            kommer att vara avgörande för vad som sker framöver, och dialogen
            mellan olika folkgrupper måste ges tid för att hitta gemensamma
            lösningar. Det är något afghanerna själva måste genomföra, och
            det är också deras vilja.
          </note>
          <note>
            Det är därför bra om vi ger de flyktingar som redan befinner
            sig här chansen att utbilda sig, jobba och skaffa sig ett yrke.
            Den dag de själva eventuellt väljer att återvända kan de vara
            en stor tillgång för landet. Det är också en form av bistånd.
          </note>
          <note>
            Slutligen vill jag tacka alla dem som har varit i Afghanistan
            på uppdrag av Försvarsmakten och den svenska riksdagen under de
            här åren. De har gjort ett mycket bra arbete. Det ska de ha all
            heder för.
          </note>
          <note>
            Jag yrkar än en gång bifall till utskottets förslag.
          </note>
          <note type="speaker">
            Anf. 185 ALLAN WIDMAN (FP):
          </note>
          <note>
            Herr talman! Flera talare tidigare har varit inne på det faktum
            att vi nu har befunnit oss i Afghanistan i större eller mindre
            format sedan nyåret 2002, vilket strax gör det till en tolv år
            lång insats. Som alla har vittnat om här i kväll närmar sig insatsen
            i dess nuvarande form sitt slut.
          </note>
          <note>
            Då är det naturligtvis hög tid att fundera över den utvärdering
            som förr eller senare måste göras av den samlade svenska närvaron
            i Afghanistan. Det rör sig om i vart fall ett tvåsiffrigt antal
            miljarder som Sverige har spenderat i bistånd och militär närvaro
            i landet. Det handlar många tusen svenskar som har tjänstgjort
            kortare eller längre tid.
          </note>
          <note>
            För fem eller sex år sedan var det en mening som jag tror ofta
            förekom i den här talarstolen. Den löd ungefär: Ingen säkerhet
            utan utveckling och ingen utveckling utan säkerhet. Det ägde sin
            riktighet.
          </note>
          <note>
            När man nu konstaterar att det svenska biståndet till Afghanistan
            de kommande åren ökas på rejält 2015–2024 till 8–8,5 miljarder
            och att Afghanistan är största mottagarland, samtidigt som vi
            drar ned numerären militärt, ställer det lite frågor till oss
            i den här salen.
          </note>
          <note>
            Det kan tyckas en smula paradoxalt att vi ökar biståndet när
            vi minskar numerären. Det får en att ställa sig frågan: Hur såg
            det ut med balansen mellan utveckling och militär närvaro då,
            för fyra, fem eller sex år sedan? Var den balans som Sverige hade
            uppnått optimal med avseende på dessa två storheter – utveckling
            och säkerhet?
          </note>
          <note>
            Vi kan också konstatera att den svenska representationen i Afghanistan
            under de här åren har visat på en väldig bredd. Det är inte bara
            Försvarsmakten som har varit i Afghanistan, utan det är våra polismyndigheter,
            domare, biståndsarbetare av olika slag och också Utrikesdepartementet
            med personal.
          </note>
          <note>
            En viktig fråga för den kommande utvärderingen blir: Var alla
            dessa representanter, alla dessa funktioner, tillräckligt väl
            samordnade? Fanns det en tillräckligt stark politisk styrning
            för att hålla ihop detta till det som vi brukade kalla comprehensive
            approach, eller är det så att vi har saker att lära?
          </note>
          <note>
            För min del, herr talman, kan jag konstatera att idén om en civil
            ledning av vårt svenska PRT dök upp första gången här i kammaren
            2007. Likväl dröjde det till mars månad 2012 innan detta materialiserades.
          </note>
          <note>
            Det finns också skäl att ställa frågor kring insatsens målsättning.
            FS har vi alla lärt oss är benämningen på den mission som vi har
            i Afghanistan, och FS står för fortsättningsstyrka. Den benämningen
            ger i sig upphov till frågor: Fortsättning på vad? Fortsättning
            mot vad?
          </note>
          <note>
            Jag tror att man på ett övergripande plan kan konstatera att
            det inte skapades förutsättningar för framgång i Afghanistan.
            Då tänker jag inte i första hand på Sveriges roll, utan jag tänker
            på den scen som i första hand EU, FN och Nato hade att ställa
            i ordning.
          </note>
          <note>
            Jag tror mig kunna konstatera att det inte blev någon politisk
            samsyn i regionen kring vilken agenda som skulle gälla i Afghanistan.
            Alla länderna runt omkring fortsatte att spela efter sina intressen
            och sin egen dagordning. De må ha hetat Pakistan, Iran, Kina eller
            annat – man samlade inte ihop regionen politiskt för att skapa
            förutsättning för framgång.
          </note>
          <note>
            Man kan också fråga sig, i ett av världens mest språkligt, religiöst
            och etniskt splittrade länder: Var det rimligt att satsa på en
            central regim i Kabul som skulle lösa alla problem? Hade vi kunnat
            överväga ett större regionalt självstyre, eller hade Afghanistan
            kunnat överväga detta? Sådana lösningar prövades bland annat i
            Irak och gav ett delvis annat utfall.
          </note>
          <note>
            Som Bodil Ceballos var inne på: Hur var det med relationen i
            stort mellan biståndet och den militära närvaron? Bodil Ceballos
            nämnde relationen 1:5. Jag tror faktiskt att det var värre än
            så. Stundtals var det 1 dollar satsat på bistånd mot 7 eller 8
            dollar satsat på militär närvaro.
          </note>
          <note>
            Det är viktigt, när vi genomför svenska internationella insatser,
            att vi har någon sorts effektmätning. Det skapar förutsättningar
            för utvärdering, och det ger oss möjligheter att visa svenska
            medborgare att de internationella insatserna spelar roll. Jag
            tror också att vi måste bli långt bättre på att formulera det
            som internationellt kallas exit strategy. Vilka villkor ska vara
            uppfyllda, vilka mål ska vara nådda när insatsen anses framgångsrik?
          </note>
          <note>
            Det är som sagt många svenska medborgare och även lokalanställda
            afghaner som har gjort insatser i Afghanistan. Tvivelsutan har
            den här insatsen också gjort skillnad.
          </note>
          <note>
            Man kan diskutera – och det är väl fortfarande osäkert – i vilken
            utsträckning skillnaden kan bli bestående, men att vi har varit
            på plats har naturligtvis inneburit förutsättningar för en uppbyggnad
            i delar av Afghanistan. När våra soldater har funnits på gatorna
            har skolflickor kunnat gå till skolan, och då har också människor
            kunnat ägna sig åt sina arbeten.
          </note>
          <note>
            Den utvärdering som jag talar om tror jag också att vi är skyldiga
            dem som har gjort den här insatsen. De behöver veta vad de har
            uträttat och åstadkommit, men de vill också gärna veta vad vi
            tillsammans hade kunnat göra bättre.
          </note>
          <note>
            I betänkandet på s. 13 sägs det: Som tragiska erfarenheter har
            visat kan förluster av människoliv i samband med fredsfrämjande
            uppdrag och krishanteringsinsatser inte uteslutas.
          </note>
          <note>
            Herr talman! Jag kan konstatera att vår insats i Afghanistan
            bär tydliga vittnesbörd om detta.
          </note>
          <note>
            Det senaste året har den svenska försvars- och säkerhetspolitiken
            mer präglats av diskussioner om ryska flygövningar än om internationella
            insatser. Så är det med både Försvarsmakten och oss försvarspolitiker:
            Vi har en förmåga till snabb förflyttning alltemellanåt.
          </note>
          <note>
            Det allra bästa tack som jag tror att vi kan rikta till dem som
            svarade för insatsen i Afghanistan och som kommer att svara för
            den ännu en tid är att denna riksdag fortsatt har fokus på det
            internationella fredsfrämjande arbetet.
          </note>
          <note>
            Det är inte så, Mikael Jansson, att det finns någon motsättning
            mellan den nationella förmågan och den internationella insatsen.
            Det är min övertygelse att om vi i det svenska militära försvaret
            inte hade präglats av det operativa allvar som vår närvaro både
            på Balkan och i Afghanistan har gett oss de senaste decennierna
            hade dess värre tillståndet varit sämre än det är.
          </note>
          <note>
            Herr talman! Därmed yrkar jag avslag på reservationerna och bifall
            till utskottets förslag.
          </note>
          <note type="speaker">
            Anf. 186 MIKAEL OSCARSSON (KD):
          </note>
          <note>
            Herr talman! Jag vill börja med att yrka bifall till förslaget
            i betänkandet i dess helhet och avslag på samtliga reservationer.
          </note>
          <note>
            Vi diskuterar alltså den svenska medverkan i ISAF-styrkan. Det
            har vi gjort under många år nu. Vi har varit på plats i tolv år;
            det har varit en tolv år lång insats. Det är alltså FS 26 som
            är på plats. Som tidigare har sagts är det alltså en fortsättningsstyrka.
            Vi finns där för att vi har fått ett uppdrag och en inbjudan från
            den afghanska regeringen och från FN:s säkerhetsråd.
          </note>
          <note>
            Jag hade tillsammans med flera andra från riksdagen tillfälle
            att besöka FS 20 för två och ett halvt år sedan. Precis som de
            flesta andra svenskar hade jag aldrig tidigare satt min fot på
            Afghanistans mark. Men det var en spännande resa.
          </note>
          <note>
            Mest minnesvärt var att träffa de svenska soldaterna och lyssna
            till deras berättelser, både det som var positivt och det som
            de upplevde som negativt. Framför allt var det intressant att
            få göra besök utanför Northern Lights-basen, den svenska basen,
            och träffa människor. Jag kommer aldrig att glömma ett besök på
            en flickskola. Man såg glädjen i ögonen på dem för att de fick
            gå i skolan, något som vi tar för givet. Det är ett påtagligt
            exempel på vad vi har kunnat göra tillsammans med andra. Det var
            tidigare i princip omöjligt för flickor att gå i skolan, vilket
            vi har kunnat ändra. Vi har kunnat göra förändringar så att kvinnor
            får sjukvård. Med det sagt är vi inte på långt när färdiga. Men
            våra svenska soldater har gjort en avgörande skillnad.
          </note>
          <note>
            Nu när vi har FS 26, fortsättningsstyrka 26, på plats, vilket
            faktiskt är den sista, kan det finnas anledning att särskilt tänka
            på de tusentals soldater som har skickats ut och de fantastiska
            insatser som de har gjort. Dessa insatser har också kostat människoliv.
          </note>
          <note>
            Det är åtta år sedan löjtnant Tomas Bergkwist förlorade sitt
            liv efter ett sprängdåd i Afghanistan. I onsdags högtidlighölls
            minnet av honom under en minnesceremoni på Camp Northern Lights.
          </note>
          <note>
            Jag ska läsa vad som står på Försvarsmaktens hemsida, där man
            speciellt rapporterar om verksamheten i Afghanistan.
          </note>
          <note>
            Den 25 november 2005 färdades Tomas Bergkwist och kollegan Jesper
            Lindblom i ett fordon på vägen inte långt från den svenska basen
            Camp Northern Lights i norra Afghanistan. En hemmagjord bomb sprängdes
            när deras bil passerade och Tomas och Jesper skadades svårt. Tomas
            dog den 9 december av sina skador. Jesper dog av sina skador den
            26 november på militärsjukhuset i Kabul.
          </note>
          <note>
            Det är alltså två av de totalt fem svenska soldater som har fått
            sätta livet till.
          </note>
          <note>
            Fältprästen Anders Radix sade under högtidstalet:
          </note>
          <note>
            Det som skedde för åtta år sedan går aldrig att göra ogjort.
            Tomas liv är oåterkalleligt förlorat. Men Tomas minne lever. Så
            länge vi bär minnet av honom lever hans liv och gärning i våra
            liv. Det är vår uppgift att minnas och hedra Tomas. Dödens meningslöshet
            kan vi fylla med mening genom att föra hans verk och strävan vidare.
            Hans uppoffring blir en uppfordran till oss att vilja och våga
            tro på livet trots dödens närhet och realitet, trots alla rapporter
            om våld, brutalitet och kränkningar. En uppfordran att kämpa det
            godas kamp.
          </note>
          <note>
            Jag vill säga detta för att vi ska komma ihåg dem. Speciellt
            vill jag säga detta till Tomas Bergkwists anhöriga om den insats
            som han gjorde och som så många andra har gjort, även civila hjälporganisationer,
            för att hjälpa afghanerna.
          </note>
          <note>
            Precis som andra har sagt här tidigare vill jag till anhöriga
            till dem som finns i Afghanistan som lyssnar på denna debatt säga
            att ni ska veta att det finns en stark uppslutning här i Sveriges
            riksdag för deras insats. Flera av oss här i riksdagen bär en
            knapp där det står: Stöd våra utlandstrupper. Ni ska känna stödet,
            och vi önskar att ni får en härlig jul tillsammans. Ni som finns
            i Afghanistan för Sverige har blivit utskickade av Sveriges riksdag.
          </note>
          <note>
            Herr talman! Afghanska myndigheter ansvarar numera för säkerheten
            i hela landet, och ISAF:s roll har övergått till att vara stödjande.
            Övergången av säkerhetsansvar från ISAF till de afghanska säkerhetsstyrkorna
            har gått planenligt, och i oktober uppgick den internationella
            säkerhetsstyrkan till omkring 87 000 personer, och målet om 352
            000 personer inom den afghanska säkerhetsstyrkan är nu uppfyllt.
            För svenskt vidkommande innebär det att hela det svenska säkerhetsansvaret
            sedan december förra året är överlämnat till afghanska myndigheter.
          </note>
          <note>
            Som det har sagts tidigare finns Sverige kvar. Vi var det första
            landet som lovade att finnas kvar under en tioårsperiod och utöka
            biståndet. När vi var på besök för två och ett halvt år sedan
            var detta påtagligt. Den brunn med rent vatten som då fanns där
            fanns inte tidigare. Det är ett exempel på svenskt bistånd. Inte
            minst Svenska Afghanistankommittén har gjort ett fantastiskt arbete
            och kommer att göra det fortsättningsvis med stöd av Sveriges
            riksdag och regering.
          </note>
          <note>
            Herr talman! Frågan om situationen för tolkarna är inte avklarad.
            De har gjort en fantastisk insats som var helt avgörande för att
            vi skulle kunna verka där. Min förhoppning är att denna fråga
            kommer att få en lösning så att de som vill ska kunna få en möjlighet
            att komma hit till Sverige.
          </note>
          <note>
            Till sist vill jag säga att Sverige tillsammans med FN, EU och
            flera andra länder kommer att fortsätta sitt engagemang för Afghanistan.
            Vårt intresse för fred och frihet är långsiktigt. Vi har investerat
            många år i området, och nu är det viktigt att arbetet inte går
            till spillo trots att vårt engagemang nu övergår i en ny fas.
          </note>
          <note type="speaker">
            Anf. 187 Försvarsminister KARIN ENSTRÖM (M):
          </note>
          <note>
            Herr talman! Vårt engagemang för Afghanistan är långsiktigt och
            brett. Det syftar till att bidra till fred och säkerhet, stärka
            demokratin och möjliggöra utveckling. Kvinnors situation är särskilt
            i fokus.
          </note>
          <note>
            Jag besökte senast Afghanistan – Mazar-e Sharif och Kabul – för
            en och en halv månad sedan. Jag fick då inte bara möjlighet att
            ta del av den svenska styrkans arbete på plats utan också utrymme
            att i Kabul träffa företrädare för den afghanska regeringen. Vid
            ett besök i insatsområdet blir det tydligt att det svenska militära
            bidraget till ISAF, och ISAF i sin helhet, har gjort skillnad.
            I Mazar-e Sharif kan man se mängden rondeller, man kan se den
            nya järnvägen och man kan se de nya skolorna. Man kan se nya hälsokliniker,
            där också kvinnor får ta del av vård. Det är tydliga exempel på
            ett lugnare läge och bättre förhållanden för folket.
          </note>
          <note>
            Under mina möten med regeringsföreträdare i Kabul uttryckte man
            en genuin tacksamhet över Sveriges stöd till Afghanistan genom
            åren. Det är ett stöd som ju sträcker sig tillbaka till tidigt
            1980-tal, då Svenska Afghanistankommittén började arbeta i landet.
            Jag träffade också företrädare för det afghanska parlamentets
            underhus och talmannen. Även de uttrycker en tacksamhet över det
            Sverige har gjort, men man vädjar också om Sveriges fortsatta
            stöd till Afghanistan.
          </note>
          <note>
            Herr talman! Det kommande året blir mycket viktigt för Afghanistan.
            Ja, det har sagts inför många årsskiften att nästa år blir det
            avgörande året för Afghanistan, men i år känns detta om möjligt
            ännu tydligare än tidigare år. Politiskt står man inför presidentval
            och val på provins- och distriktsnivå i april. Att valen genomförs
            på ett fritt, säkert och rättvist sätt blir av stor betydelse
            för den fortsatta utvecklingen. Efter presidentvalet kan det finnas
            viss möjlighet till en nystart för en freds- och försoningsprocess,
            men det blir också en utmaning att genomföra maktskiftet till
            en ny president och en ny regering.
          </note>
          <note>
            Säkerhetsmässigt fortsätter ANSF att ta över säkerhetsansvaret.
            Förtroende och stöd från befolkningen är viktigt för att ANSF,
            alltså de afghanska nationella säkerhetsstyrkorna, ska lyckas
            i sitt uppdrag. För en fortsatt internationell närvaro till stöd
            för de afghanska säkerhetsstyrkorna krävs att det bilaterala säkerhetsavtalet
            mellan USA och Afghanistan, det som kallas BSA, finns på plats.
            Det vi har sett nu under hösten är att det finns ett folkligt
            stöd för avtalet genom rådslaget loya jirga, men trots det har
            president Karzai ställt ytterligare krav på USA innan avtalet
            kan undertecknas.
          </note>
          <note>
            Det har precis i dagarna kommit rykten om att avtalet kanske
            inte kommer att undertecknas förrän det finns en ny president
            på plats, det vill säga någon gång efter april. Ett uteblivet
            avtal kommer att få stor negativ påverkan på det fortsatta internationella
            engagemanget i Afghanistan, framför allt för NATO:s framtida rådgivningsinsats
            men även för möjligheterna att genomföra biståndsarbete.
          </note>
          <note>
            Herr talman! Över ett decenniums militärt engagemang inom ISAF
            närmar sig nu sitt slut. Vi har – det har samtliga partier vittnat
            om – all anledning att vara stolta över vår insats. Svenska soldater
            och officerare har hanterat sitt uppdrag professionellt och kompetent.
            Insatsen har också varit viktig för Försvarsmaktens egen, interna
            förmågeutveckling.
          </note>
          <note>
            Transitionsprocessen, det vill säga överförandet av säkerhetsansvar
            till de afghanska säkerhetsstyrkorna, har gått enligt plan. I
            juni 2013 tillkännagav president Karzai den femte och avslutande
            transitionsomgången, och i och med den milstolpen ansvarar afghanska
            myndigheter numera för säkerheten i hela landet. ISAF:s roll har
            övergått till att vara enbart stödjande. Säkerhetsstyrkornas förmåga
            och kvalitet ökar successivt. Lokalbefolkningens förtroende för
            säkerhetsstyrkornas förmåga att hantera säkerheten ökar också.
            Självklart kvarstår dock utmaningar när det gäller säkerhetsstyrkornas
            förmåga, och det är därför viktigt att vårt och det övriga internationella
            samfundets engagemang fortsätter.
          </note>
          <note>
            Herr talman! Enligt den politiska överenskommelsen mellan regeringen,
            Socialdemokraterna och Miljöpartiet de gröna från hösten 2010
            har en gradvis reducering av den svenska militära närvaron skett,
            samtidigt som det civila engagemanget har ökat. Det militära engagemanget
            har successivt förändrats från stridande trupp till stödjande
            insatser. För svensk del är ca 300 personer på plats i Afghanistan
            sedan maj i år. Till detta tillkommer det svenska helikopterbidraget
            med fyra helikopter 16, vars uppgift är att kunna genomföra medicinsk
            evakuering. Det finns också personal till stöd för avveckling
            av infrastruktur och hemtransport, vilket har nämnts i tidigare
            anföranden.
          </note>
          <note>
            Tillsammans med Finland, Norge och Lettland lämnar Sverige stöd
            till de afghanska säkerhetsstyrkorna inom samarbetet Nordic Baltic
            Transition Support Unit. Samarbetet har varit inriktat på militära
            och polisiära rådgivnings- och utbildningsinsatser, främst inom
            Balkhprovinsen. Sverige är ramnation för samarbetet.
          </note>
          <note>
            I propositionen, herr talman, föreslås att riksdagen medger att
            regeringen ställer en väpnad styrka om högst 600 personer till
            förfogande för deltagande i ISAF till och med utgången av december
            månad 2014, givet att det finns ett giltigt mandat för styrkan
            enligt beslut av FN:s säkerhetsråd. Här har ISAF:s mandat förlängts
            till att gälla fram till den 31 december 2014. När det gäller
            den styrka som nu finns på plats, där vi har Finland, Norge och
            Lettland under ramnationsansvar från Sveriges sida, kommer bidraget
            till ISAF att avslutas vid utgången av maj månad nästa år. Då
            kommer som sagt det svenska bidraget att tas hem, inklusive bidraget
            med helikopter 16. Det samarbete vi har haft kommer också att
            avslutas.
          </note>
          <note>
            I samband med det kommer även Camp Northern Lights att stängas.
            När det är gjort måste man fortsätta se till att det inte finns
            någonting kvar som Sverige har ansvar för. Vi kan nämligen inte
            lämna kvar grejer som inte är önskade, utan här har självklart
            Sverige, som alla andra länder, en skyldighet att se till att
            man lämnar platsen som den var när man kom dit. Därför behövs
            extrapersonal i form av en så kallad omstruktureringsstyrka. Den
            ska kunna vara verksam i insatsområdet som längst till utgången
            av 2014. Det är också någonting som framgår tydligt av propositionen.
          </note>
          <note>
            Efter att ha bidragit till ISAF sedan årsskiftet 2001/02 avslutar
            alltså Sverige sitt militära bidrag till ISAF under 2014. Regeringens
            inriktning är dock att Sverige även efter maj 2014 ska bidra till
            det internationella samfundets ansträngningar när det gäller att
            stödja de afghanska säkerhetsstyrkorna, som nu har uppgiften att
            hantera säkerheten i landet. Sverige avser därför att bidra till
            den kommande utbildnings- och rådgivningsinsatsen. Det finns inget
            bra svenskt namn på den, utan den har nämnts under debatten i
            dag som RSM – Resolute Support Mission.
          </note>
          <note>
            Tanken finns fortfarande bara på planeringsstadiet, men det är
            en utbildningsinsats med fokus på utbildning, rådgivning och stöd
            till de afghanska säkerhetsstyrkorna. Det gäller stabs- och ledningsnivå,
            och tanken är att RSM ska kunna sättas upp under hösten 2014 och
            vara fullt operativt den 1 januari 2015. Sveriges bidrag till
            RSM planeras bestå av högst 50 personer på plats i Afghanistan,
            i huvudsak verksamma i de norra delarna av landet.
          </note>
          <note>
            Innan den nya insatsen kan inledas måste det dock finnas en överenskommelse
            med afghanerna om insatsens innehåll. Jag nämnde tidigare frågor
            som handlade om det bilaterala säkerhetsavtalet mellan USA och
            Afghanistan, men det är naturligtvis också så att frågorna gällande
            mandat och det så kallade statusavtalet måste vara lösta. Hela
            planeringsarbetet med operationsplanen för RSM har därför skjutits
            upp, eftersom vi inte har ett bilateralt avtal och därmed inte
            heller ett statusavtal – ett så kallat Status of Forces Agreement.
            Vi hoppas att detta kan komma på plats så fort som möjligt. Då
            kan nämligen planeringen fortsätta.
          </note>
          <note>
            Regeringens inriktning, herr talman, är att Sverige ska bidra
            med rådgivare till de afghanska säkerhetsstyrkorna. Det är också
            regeringens inriktning att Sverige ska bidra med personal till
            de staber som leder RSM, både i norra Afghanistan och i Kabul,
            i syfte att få insyn och inflytande i missionens arbete. Men eftersom
            operationsplanen för insatsen ännu inte är färdig är det i dagsläget
            svårt att säga exakt vilka befattningar som kommer att vara möjliga
            för Sverige att söka.
          </note>
          <note>
            Sedan är tanken, herr talman, att det svenska bidraget till RSM
            ska kunna fasas in i takt med att förberedelserna för insatsen
            genomförs under hösten 2014. Då kan bidraget komma att verka under
            ISAF:s mandat under denna period.
          </note>
          <note>
            Som sagts tidigare kommer personalen i det svenska bidraget till
            RSM inte att ha stridande uppgifter. Det är den inriktning som
            regeringen sedan tidigare gett uttryck för när det gäller den
            svenska utbildningsinsatsen.
          </note>
          <note>
            Herr talman! I takt med att vårt militära engagemang minskar
            ökar det civila engagemanget och det redan nu omfattande svenska
            biståndet till Afghanistan. Under den kommande tioårsperioden
            är ambitionsnivån ca 8,5 miljarder kronor.
          </note>
          <note>
            Sverige bidrar också till EU:s polisinsats i Afghanistan, Eupol.
            Under 2013 har Sverige ökat stödet till Eupol. Inriktningen är
            att vårt bidrag ska ökas till ca 25 poliser i Mazar-e Sharif och
            Kabul.
          </note>
          <note>
            Herr talman! Avslutningsvis vill jag återigen understryka att
            vi ska vara stolta och tacksamma över de insatser som har gjorts.
            De kvinnor och män som deltar och har deltagit i insatsen har
            gjort ett viktigt arbete. Tillsammans med just nu 48 andra länder
            inom ISAF har Sverige kunnat bidra till fred och säkerhet i vår
            omvärld. Ett säkert Afghanistan gagnar inte bara det afghanska
            folket utan hela regionen och i förlängningen också vår egen säkerhet
            i Europa och i Sverige.
          </note>
          <note>
            Samtidigt har vi efter tolv års bidrag till ISAF många lärdomar
            och erfarenheter att hämta in. Utvärderingar kommer att göras,
            dels av ISAF, dels av bidragande länder. Min avsikt som försvarsminister
            är att vi ska genomföra en nationell utvärdering, där olika dimensioner
            av vårt engagemang i Afghanistan kommer att utvärderas.
          </note>
          <note type="speaker">
            Anf. 188 TORBJÖRN BJÖRLUND (V) replik:
          </note>
          <note>
            Herr talman! Försvarsministern lyfte fram några intressanta saker.
          </note>
          <note>
            Vi talar om RSM som en utbildningsinsats. Frågan är vad Sveriges
            insats ska vara i den utbildningen. Man ska utbilda säkerhetsstyrkor
            och poliser att klara av någonting som blir kvar efter att de
            utländska trupperna har försvunnit. Vad är det? Misstanken finns
            att det kommer att fortsätta som ett krig mot talibanerna. Är
            det så att afghanska säkerhetsstyrkor ska fortsätta talibankriget?
          </note>
          <note>
            Min andra fråga gäller avtalet som försvarsministern var inne
            på.
          </note>
          <note>
            Det finns inget avtal om RSM i dag. Vad jag förstår finns det
            vissa krav från USA:s sida för att det ska ingås. Det talas om
            att man till exempel vill ha permanenta militärbaser kvar i Afghanistan
            med bombflyg och specialstyrkor. Dessutom kräver USA åtalsimmunitet
            för krigsförbrytelser i Afghanistan för att ingå avtalet, enligt
            uppgift. Är det sådant som vi ska gå in i? Är det så man ska styra
            upp utbildningsinsatsen RSM? Är det detta som gäller? Jag tycker
            att det finns många frågetecken för att det här ska vara någonting
            som fortsätter.
          </note>
          <note>
            Försvarsministern var också inne på att det inte finns några
            garantier för att det här kommer att bli av. Det innebär alltså
            att vi skulle vara kvar under ISAF:s paraply hela år 2014. När
            försvinner vi då egentligen från Afghanistan, och när försvinner
            vi i så fall från ISAF? Är vi borta 2015? Finns det garantier
            för det, eller kommer det att fortsätta? Regeringen har bemyndigat
            att ha kvar svenska styrkor hela året, ända fram till december
            2014.
          </note>
          <note>
            Frågan är vad det här leder till egentligen. Kan vi dra bort
            alla styrkor och vara borta från ISAF:s paraply i maj 2014? Vad
            kommer det att bli av det här? De här frågorna är väldigt frapperande,
            tycker jag, och dessa måste man ha svar på för att gå in i en
            sådan här insats.
          </note>
          <note type="speaker">
            Anf. 189 Försvarsminister KARIN ENSTRÖM (M) replik:
          </note>
          <note>
            Herr talman! Vänsterpartiet har ju varit emot allt detta hela
            tiden. Man har tydligen inte ens tid att vänta på att det här
            ska avvecklas i god ordning utan har ännu mer bråttom.
          </note>
          <note>
            Det vi vet är att ISAF har haft ett tydligt mandat från FN:s
            säkerhetsråd under hela tiden och en inbjudan från Afghanistans
            regering. Det är utifrån detta som Sverige har skickat sitt bidrag
            till att delta i ISAF:s olika insatser.
          </note>
          <note>
            Här måste vi inse både verklighet och fakta, att Sverige inte
            ensamt kan klara av att göra den här typen av insatser, utan här
            är vi beroende av att också andra länder är med och ställer upp.
            Jag sade att det är 48 länder förutom Sverige. När det var som
            flest tror jag att det var kring 50 länder som bidrog till ISAF.
            Det visar på bredden i det stöd som har funnits för att försöka
            få Afghanistan till en någorlunda säker och demokratisk plats
            där flickor kan få gå i skolan, en plats som inte är en tillflyktsort
            för kriminalitet och terrorism. Men det är tydligen inte nog.
          </note>
          <note>
            Det som jag har försökt beskriva är just att vi är beroende av
            andra länder. Därför måste det finnas avtal. Det blir väldigt
            svårt för Sverige att skriva ett eget avtal tillsammans med 48
            andra länder, ett separat avtal med Afghanistans regering.
          </note>
          <note>
            Vi behöver spelregler, självklart, efter december 2014. Men planen
            är väldigt tydlig, och det är precis det som står i propositionen
            – jag vet inte vad Vänsterpartiet har för annan uppfattning –
            nämligen att ISAF ska avvecklas i god ordning under 2014, att
            det svenska bidraget ska avvecklas under 2014 och att mandatet
            räcker fram till den 31 december 2014.
          </note>
          <note type="speaker">
            Anf. 190 TORBJÖRN BJÖRLUND (V) replik:
          </note>
          <note>
            Herr talman! Jag tycker inte att jag fick svar på mina frågor
            egentligen.
          </note>
          <note>
            Vi i Vänsterpartiet har varit kritiska mot den militära insatsen
            hela tiden, men inte mot den civila. Det är den civila insatsen
            som har kunnat skapa allt det som alla har talat så gott om. Det
            är den som har varit förutsättningen för att det skulle bli någonting
            av det här över huvud taget.
          </note>
          <note>
            Om inte afghanerna eller FN går med på USA:s krav på att få ha
            kvar militärbaser i Afghanistan och att få åtalsimmunitet mot
            krigsförbrytelser, då blir inte RSM-avtalet av. Vad händer då?
            Kommer RSM att avbrytas bara? Blir det ingenting av det? Tar det
            stopp?
          </note>
          <note>
            Om man inte får ett sådant beslut och om vi har fattat beslut
            om att Sverige ska delta i RSM i alla fall, vad händer i sådana
            fall? Tar allting stopp? Blir vi kvar i Afghanistan under ISAF:s
            paraply hela 2014? Vad händer efter 2014 om det inte blir av?
          </note>
          <note>
            Frågan är vad syftet är med RSM. Är det att utbilda säkerhetsstyrkor
            och polis till att hantera säkerhet eller att föra krig? Vad ingår
            i utbildningsinsatsen egentligen? Det finns naturligtvis ett stort
            frågetecken kring vad insatsen egentligen kommer att mynna ut
            i om vi drar oss ur ISAF 2014.
          </note>
          <note>
            Vår inställning har varit att vi måste ha en handlingsplan för
            att dra oss ur militärt redan före sommaren, och sedan ska ingenting
            fortsätta. Vi bör inte vara med på det här, för det leder ingenstans.
            Det är just det som är problemet.
          </note>
          <note>
            Vi vill ha mer civilt bistånd för att klara av det här och inte
            några militära insatser. Risken är att RSM blir en fortsättning
            på det som har varit nu, en ISAF-insats som egentligen har ett
            annat namn. Det är vårt stora dilemma, tycker jag. Om vi inte
            hanterar det kommer vi att hamna i en sits där vi återigen får
            titta på om vi ska vara kvar i Afghanistan militärt i alla fall,
            därför att vi inte kommer ur det.
          </note>
          <note type="speaker">
            Anf. 191 Försvarsminister KARIN ENSTRÖM (M) replik:
          </note>
          <note>
            Herr talman! När det gäller RSM och planeringen för den har vi,
            vilket jag också sade i början av mitt anförande, fått stor uppskattning,
            och nog inte bara Sverige utan hela ISAF, för de insatser som
            vi har gjort för säkerheten i Afghanistan som gör att bland annat
            biståndet har kunnat verka. Detta bidrag har vi fått ett tack
            för. Det får vi när vi träffar olika afghanska företrädare och
            företrädare både för politiken och för frivilligorganisationer,
            NGO:er.
          </note>
          <note>
            När vi träffar företrädare, både politiker och från alla håll,
            säger de: Vi behöver ha fortsatt hjälp och stöd. Då menar man
            inte bara i form av biståndsinsatser, utan man behöver fortsatt
            hjälp för att kunna upprätthålla förmågan när det gäller de säkerhetsstrukturer
            som finns i Afghanistan. Det gäller både den afghanska armén och
            afghanernas egen polis, lokal och nationell.
          </note>
          <note>
            Man bönar och ber om att olika länder ska vara kvar för att stödja.
            Det handlar om rådgivning, utbildning och stöd. Det är uppenbart
            att detta kommer att bli Resolute Support Missions uppgift.
          </note>
          <note>
            För att inte alla länder först ska åka hem och sedan komma tillbaka
            nästa dygn med en helt ny mission är tanken att det ska bli en
            smidig övergång och att denna mission ska kunna vara i gång redan
            från den första januari 2015.
          </note>
          <note>
            För svensk del är det solklart; det är bara att läsa propositionen.
            Vår insats i ISAF kommer att avslutas. Vi har ett ansvar för att
            ta hem saker från Afghanistan; vi ska inte lämna sådant kvar.
            Vi ska också ha en möjlighet att fortsätta stödja Afghanistans
            utveckling genom RSM.
          </note>
          <note type="speaker">
            Anf. 192 JULIA KRONLID (SD):
          </note>
          <note>
            Herr talman! Heder åt alla uthålliga ledamöter denna sena afton.
          </note>
          <note>
            All heder också åt våra svenska militärer som trots svåra förutsättningar
            gjort det bästa möjliga av situationen och insatsen.
          </note>
          <note>
            Herr talman! År 2014 går, som vi har hört, den militära insatsen
            i Afghanistan mot sitt slut. Samma år står också Afghanistan inför
            ett viktigt presidentval. Hur framtiden kommer att te sig för
            landet är osäkert, men vi vet att landet är ett av de fattigaste
            i världen och fortfarande har stora behov av bistånd.
          </note>
          <note>
            I regeringens strategi för Afghanistan framkommer att Sverige
            liksom andra givarländer, i enlighet med Kabulprocessen, har åtagit
            sig att kanalisera minst 50 procent av stödet genom den afghanska
            regeringens system och öka anpassningen till nationella system
            och prioriteringar.
          </note>
          <note>
            I propositionen framgår också att den pågående största insatsen
            inom svenskt bistånd till Afghanistan är stödet till Världsbankens
            fond för Afghanistans återuppbyggnad där inriktningen är att stödja
            den afghanska förvaltningen på central, regional och lokal nivå.
            Det framgår även i propositionen att vi genom stöd till den afghanska
            ekonomin kan bidra till att stärka landets möjligheter att stå
            på egna ben.
          </note>
          <note>
            Även om vi kan instämma i att det finns goda syften med denna
            typ av bistånd för att stärka förvaltningen menar vi att det finns
            uppenbara risker med denna inriktning på biståndet till Afghanistan.
          </note>
          <note>
            Regeringen själv framhåller i strategin för Afghanistan att få
            framsteg har åstadkommits avseende afghanska myndigheters kapacitet
            att hantera ökade resursflöden. Det framgår även att den politiska
            viljan och förmågan att hantera frågor om korruption och bristande
            respekt för mänskliga rättigheter kan ifrågasättas. Jag har inte
            sett några indikationer på att några förbättringar har skett i
            dessa avseenden.
          </note>
          <note>
            Det finns också rapporter om omfattande korruptionsproblem och
            om pengar som forslas ut ur landet. Enligt Transparency Internationals
            korruptionsindex ligger Afghanistan på delad sista plats vad gäller
            omfattning av korruption.
          </note>
          <note>
            För att biståndspengar ska kunna kanaliseras via den afghanska
            regeringens system måste det ställas tydligare villkor på afghanska
            myndigheter att visa en större politisk vilja att hantera den
            omfattande korruptionen, och vi måste se resultat. Konsekvensen
            blir annars att biståndet genom korruption riskerar att bidra
            till ändamål det långt ifrån är avsett till.
          </note>
          <note>
            Herr talman! Sverigedemokraterna vill snarare se ett bistånd
            som når fram till de fattigaste och mest utsatta i landet. Det
            tror vi inte uppnås genom att kanalisera en så stor del av biståndet
            via den afghanska regeringens system när korruptionen fortfarande
            är så omfattande i landet.
          </note>
          <note>
            Herr talman! Två av de mest utsatta grupperna i landet är kvinnor
            och barn. Insatser inriktade på hälsa, skydd och utbildning för
            kvinnor och barn anser vi därför vara av vikt. Insatser genom
            organisationer i civila samhället, humanitärt bistånd och hjälp
            till flyktingar i närområdet är något vi prioriterar i biståndet,
            och vi menar att Sverige i högre grad bör prioritera den typen
            av insatser i Afghanistan.
          </note>
          <note>
            Svenska Afghanistankommittén har verkat i landet i 30 år och
            klarat av att genomföra insatser även innan några västliga trupper
            fanns i landet.
          </note>
          <note>
            Svenska Afghanistankommittén riktar sig särskilt till kvinnor,
            barn och människor med funktionsnedsättning och genomför insatser
            inom utbildning, hälsovård, landsbygdsutveckling och rehabilitering
            av människor med funktionsnedsättning. De har 6 000 anställda
            varav 99 procent är afghaner från lokalbefolkningen. De riktar
            särskilt in sig på att nå ut till de allra mest utsatta grupperna,
            och därför bedrivs arbetet på den fattiga afghanska landsbygden.
          </note>
          <note>
            Sådant arbete bör prioriteras högre än att kanalisera bistånd
            via myndigheter i ett land som har den högsta korruptionen i världen.
          </note>
          <note>
            I detta anförande instämde Mikael Jansson (SD).
          </note>
          <note>
            Överläggningen var härmed avslutad.
          </note>
          <note>
            11 § Vissa frågor om behörighet för personal i hälso- och sjukvården
            och socialtjänsten
          </note>
          <note type="speaker">
            Anf. 193 HELENA BOUVENG (M):
          </note>
          <note>
            Herr talman! I kväll behandlar vi propositionen beträffande viss
            behörighet för personal i hälso- och sjukvården och socialtjänsten
            samt ett antal motioner som väckts med anledning av propositionen.
          </note>
          <note>
            Specialistutbildning för sjuksköterskor har vi valt att dra ur
            vid detta tillfälle, men vi har all anledning att komma tillbaka
            till denna viktiga fråga.
          </note>
          <note>
            Utbildningen för tandhygienisterna ligger kvar. Som moderat vill
            jag vara tydlig med att vi är för utbildning och kompetens. Dessutom
            ska det löna sig att vidareutbilda sig, vilket oppositionen inte
            verkar tycka med tanke på förra veckans votering.
          </note>
          <note>
            Herr talman! Det finns stöd för Behörighetsutredningens förslag
            att förlänga tandhygienistutbildningen. Samtidigt konstaterar
            vi att nästan 60 procent av studenterna utbildar sig ett tredje
            år och att den ettåriga påbyggnadsutbildningen erbjuds vid ett
            stort antal lärosäten. Det finns med andra ord redan stora möjligheter
            för de tandhygienister som önskar att gå det tredje året.
          </note>
          <note>
            Vad oppositionen inte heller respekterar, med tanke på förra
            veckans votering, är den rambeslutsmodell som riksdagen använt
            för att besluta om statens budget och som varit en starkt bidragande
            faktor till den goda utvecklingen av de offentliga finanserna
            sedan mitten av 1990-talet.
          </note>
          <note>
            Förslaget om en förlängd tandhygienistutbildning från nuvarande
            två till tre år innehåller inga uttryckliga budgetpåverkande förslag
            för 2014, men kan enligt finansutskottet innebära nya utgifter
            för staten. Därför ska detta beredas noggrant, och utgiftspåverkande
            beslut ska fattas inom ramen för ordinarie budgetprocess.
          </note>
          <note>
            Likt finansutskottet respekterar och följer Alliansen fortsatt
            den ordning som tjänat vårt land så väl under lång tid.
          </note>
          <note>
            Herr talman! Jag ska uppehålla mig lite extra vid de nya reglerna
            i socialtjänstlagen. De nya reglerna innebär att det införs krav
            på behörighet för att få utöva vissa uppgifter inom den social
            barn- och ungdomsvården. Det är jättebra.
          </note>
          <note>
            Varje dag tar dessa människor beslut om mycket omfattande stödjande
            och helt frivilliga insatser men också tvingande beslut som måste
            fattas, ibland mot både föräldrars och barns vilja. Ibland tas
            också beslut om att inte fatta beslutet trots allt. Ibland blir
            konsekvenserna bra, ibland mindre bra.
          </note>
          <note>
            De är dessutom starkt ifrågasatta av en oförstående omgivning,
            ibland utifrån ståndpunkten att socialtjänsten trots upprepade
            anmälningar inte gjorde någonting eller att den helt utan grund
            och på en anonym anmälan slog en familjs liv i spillror. Jag tror
            att ni känner igen dessa ord från löpsedlarna.
          </note>
          <note>
            Vad jag vill säga är att socialsekreterare som utreder och förbereder
            svåra beslut om socialt utsatta barn alltför sällan möts av den
            respekt och uppskattning som deras svåra arbetsuppgifter motiverar.
          </note>
          <note>
            Mycket har hänt under de senaste åren, och utredningar om och
            reformer av den sociala barn- och ungdomsvården har varit viktiga.
            Barnens ställning i socialtjänstens arbete har stärkts påtagligt.
          </note>
          <note>
            Kraven på kompetens har skärpts, och tillsynen har stärkts. Det
            är alla viktiga steg på vägen mot ett mer kvalificerat stöd till
            socialt utsatta barn och för en mer respekterad socialtjänst.
          </note>
          <note>
            Herr talman! Med denna proposition tar vi ytterligare ett steg
            för att säkerställa att socialt utsatta bemöts av god kompetens.
            Det är krav på socionomexamen eller likvärdig examen när det kommer
            till frågor som bedömning av om utredning behövs, utredning och
            bedömning av behovet av insatser eller andra åtgärder samt uppföljning
            av beslutade insatser.
          </note>
          <note>
            Några här i kammaren har ifrågasatt ordet relevant i stället
            för likvärdig. Jag tror att relevant är bra, för vi vet alla att
            själva socionomexamen är en generell utbildning som ska ligga
            till grund för många olika inriktningar efter avslutade studier.
            Vi som har träffat socialsekreterare runt om i landet vittnar
            om att det krävs betydligt mer än så när tuffa beslut ska fattas,
            inte minst inom områden som gäller både juridik och medicin. Tillgång
            till handledare, rutinerade mentorer men också rena fackkunskaper
            är avgörande om besluten ska bli bra.
          </note>
          <note>
            Med det sagt vill jag ändå tala om vikten av att vi går framåt,
            ständigt utvecklar den sociala praktiken och hittar evidens och
            excellens.
          </note>
          <note>
            Herr talman! Visst ligger det nära till hands att jämföra med
            hälso- och sjukvårdspersonal både när det gäller behörighet och
            legitimation. Det finns ingen här som skulle acceptera att en
            icke-kirurg gjorde kirurgiska ingrepp utan varken legitimation
            eller utbildning. Då kan man tycka att detta också borde gälla
            de mest utsatta barnen. Jag tilltalas av den tanken. Detta kommer
            att ta tid. Det ska nog också få göra det och ske i en takt där
            professionens kompetens och utbildning successivt stärks. Det
            ser jag fram emot.
          </note>
          <note>
            I förlängningen är det viktigt att titta på själva ansvarsfrågan.
            En läkare kan bli av med sin legitimation då han har det medicinska
            ansvaret. Inom det sociala är det i svåra fall socialnämnden och
            ytterst Förvaltningsdomstolen som har avgörandet i sin hand. Innan
            vi kräver ett specifikt utbildnings- och specialiseringskrav och
            ansvarsfrågan är noggrant analyserad förminskas frågan enbart
            till en symbolisk form och statusfråga. Jag anser att dessa barn
            förtjänar betydligt bättre.
          </note>
          <note>
            Med detta, herr talman, yrkar jag bifall till utskottets förslag,
            utom under punkt 4.
          </note>
          <note type="speaker">
            Anf. 194 AGNETA LUTTROPP (MP):
          </note>
          <note>
            Herr talman! Jag står givetvis bakom alla Miljöpartiets reservationer,
            men för tids vinnande yrkar jag bifall till reservationerna 2
            och 4.
          </note>
          <note>
            Att personalförsörjningen fungerar är grunden för all vård. Som
            patient vill man känna sig trygg med att det finns en fungerande
            vård den dag man behöver det – en sjukvård med kompetent personal
            som arbetar enligt de senaste rönen och har tid och möjlighet
            när det gäller sina patienter.
          </note>
          <note>
            De som utbildar sig inom vården vill å sin sida ha bra arbetsvillkor
            med utvecklingsmöjligheter för att kunna ägna sig åt det de är
            bra på.
          </note>
          <note>
            Herr talman! I många länder har sjuksköterskor en mindre avancerad
            yrkesroll än i Sverige. Det finns dock en del länder där sjuksköterskans
            roll tvärtom har lyfts upp ännu mer, bland annat i England genom
            så kallade advanced nurses. Det finns även i Danmark.
          </note>
          <note>
            Tanken är att sjuksköterskor med specialistkompetens kan få mycket
            mer självständiga roller än i dagsläget. Välutbildade och erfarna
            sjuksköterskor kan ta över en del av det som läkare gör i dag
            och som inte nödvändigtvis behöver kräva läkarexamen att utföra.
            Det går att tänka lite annorlunda, och det är dags att öppna för
            tanken på advanced nurses även i Sverige.
          </note>
          <note>
            Det finns vissa utbildningar med denna inriktning som har startat
            i Sverige, till exempel Linnéuniversitetet i Växjö. Det råder
            dock oklarheter om de verkligen leder till det som utbildningen
            i praktiken går ut på och om sjuksköterskorna verkligen får ett
            utökat ansvar.
          </note>
          <note>
            Det finns i dag heller ingen svensk yrkestitel som motsvarar
            detta i Sverige, men vi i Miljöpartiet vill att regeringen utreder
            möjligheterna och återkommer med förslag på hur en sådan utbildning
            skulle kunna inrättas.
          </note>
          <note>
            Herr talman! För socionomer som arbetar med utredningar och bedömningar
            av barn som riskerar att fara illa föreslås ändringar i socialtjänstlagen
            3 kap. Kraven är bland annat att handläggare ska ha avlagt svensk
            socionomexamen eller annan relevant examen på grundnivå. Begreppet
            relevant anser vi inte vara bra i detta sammanhang. Även om riktlinjer
            utformas om vad som är relevant finns risken att arbetsgivare
            gör en bedömning som inte tillräckligt säkrar det som lagändringen
            är tänkt att göra.
          </note>
          <note>
            Jag skulle kunna dra en parallell när det handlar om lärare.
            Vi har haft det så innan legitimationen kom till. Det vet nog
            alla här att det var väldigt många lärare som fungerade och var
            lärare utan att ha erforderliga kunskaper därför att man tolkade
            det på ett sätt som egentligen inte var meningen. Därför tycker
            vi att det är viktigt att detta syns.
          </note>
          <note>
            Vi anser att det är bättre med begreppet likvärdig examen på
            grundnivå som både Socialstyrelsen och Akademikerförbundet föreslagit.
            Vi tror naturligtvis på deras professionella syn på det här och
            att de vet bättre än vi politiker vad som krävs och vad som går
            hem.
          </note>
          <note>
            Behörighetsutredningen föreslog att det i lag ska framgå att
            den som saknar tidigare erfarenhet av de arbetsuppgifter som är
            reglerade ska få en lämplig introduktion och stöd i yrket under
            minst ett år.
          </note>
          <note>
            Under förra veckan hade vi besök av Akademikerförbundet i utskottet.
            Då gällde det inte just denna fråga, men det handlade ändå om
            introduktion. De sade att det många gånger, i svåra fall, var
            nyutexaminerade socionomer som utan introduktion fick agera som
            handläggare.
          </note>
          <note>
            Regeringen har valt att inte gå på det förslaget utan skriver
            i stället i sista stycket av den föreslagna lagtexten att Socialnämnden
            ansvarar för att den handläggare som självständigt utför arbetsuppgifter
            som avses har tillräcklig erfarenhet för uppgiften.
          </note>
          <note>
            Vi ser att detta långt ifrån alltid är fallet i dag, och det
            vill vi göra någonting åt.
          </note>
          <note>
            Även om det inte tidigare stått i lagen har det varit ganska
            självklart att arbetsgivaren ansvarar för att den som anställs
            ska kunna utföra arbetsuppgifterna på ett tillräckligt bra sätt.
            Uppenbarligen har det inte alltid blivit så. Alltför många oerfarna
            har förväntats utföra det som kanske är socialtjänstens svåraste
            arbetsuppgifter.
          </note>
          <note>
            Jag tror att vi är många som har besökt socialkontor som skulle
            kunna säga: Ja, så är det ofta.
          </note>
          <note>
            Vi tycker därför att det är fullt rimligt att föreslå den ändring
            som utredningen menade skulle öka skyddet. Det handlar om att
            öka skyddet för barnen. Det bör tas in i lagtexten att den som
            saknar tidigare erfarenhet av de arbetsuppgifter som är reglerade
            ska få en lämplig introduktion och stöd i yrket under minst ett
            år.
          </note>
          <note>
            Återigen är detta samma idé som Alliansen har fört in när det
            gäller lärarlegitimation. Man ska ha en introduktion under ett
            år.
          </note>
          <note>
            Herr talman! Både remissinstanser och Behörighetsutredningen
            gav stöd för att tandhygienistutbildningen ska förlängas från
            två till tre år. Men regeringen har svarat att det inte finns
            tillräckliga skäl för en förlängning av utbildningen.
          </note>
          <note>
            I dag är tandhygienister den enda legitimerade yrkesgrupp som
            inte har en treårig utbildning. Miljöpartiet är glada att motioner
            om förlängd utbildningstid får genomslag i verkligheten med bland
            annat utvecklingsmöjligheter för yrkesgruppen.
          </note>
          <note type="speaker">
            Anf. 195 BARBRO WESTERHOLM (FP):
          </note>
          <note>
            Herr talman! Det här betänkandet grundar sig på en proposition
            om behörighet för personal inom hälso- och sjukvården och socialtjänsten,
            och den är angelägen. Den är ett led i Folkpartiets och Alliansens
            strävan att ha högsta kvalitet och bästa kompetens hos medarbetare
            inom hälso- och sjukvården och socialtjänsten samtidigt som vi
            ska ha ett kostnadseffektivt utnyttjande av de här yrkesgrupperna
            och av den medicinska teknik och andra behandlingsmetoder och
            åtgärder som vidtas.
          </note>
          <note>
            Det är här frågan om specialistsjuksköterskorna kommer in som
            vi skjuter på nu. De är en viktig grupp i hälso- och sjukvården
            och i den utveckling som vi ser som innebär att man överför uppgifter
            från läkarkåren till andra välutbildade personalgrupper i hälso-
            och sjukvården.
          </note>
          <note>
            Det här är en trend som finns i hela världen och som har visat
            sig vara väldigt bra. När vi förde över ansvaret till barnmorskor
            att ge sex- och samlevnadsundervisning och skriva ut p-piller
            visade det sig att de faktiskt var bättre än gynekologerna på
            att göra de här insatserna. Vi ser detsamma när det gäller medicinska
            aborter. Det är nu ett naturligt led att sjuksköterskor med specialistkompetens
            tar på sig en del uppgifter som läkarna kan avlastas från och
            därmed få tid att utnyttja de nya medicinska framsteg som kommer
            och som kräver läkarkompetens. På det sättet frigör vi läkarresurser
            till förmån för patienterna.
          </note>
          <note>
            På samma sätt är det inom tandvården. Jag sitter i Nämnden för
            statligt tandvårdsstöd, och när vi diskuterar referenspriser och
            sådant kommer tandhygienisterna in alltmer i bilden som den personalgrupp
            som på ett bra sätt kan ta hand om till exempel äldres tandhälsa,
            enklare undersökningar och så vidare.
          </note>
          <note>
            Socialtjänsten har lidit av att inte bygga på samma evidens som
            hälso- och sjukvården, och den har inte haft samma höga krav på
            kompetens som hälso- och sjukvården. Nu för vi in det här inom
            socialtjänsten. De nya reglerna innebär att det införs krav på
            behörighet för att få utföra vissa uppgifter inom den sociala
            barn- och ungdomsvården. Helena Bouveng uttryckte tydligt att
            det handlar om en klientgrupp som är oerhört sårbar, och det är
            knepiga ställningstaganden som ska göras. Nu måste socialnämnden
            ställa krav på att de som utför de här uppgifterna också har kompetens
            och fallenhet för att göra det.
          </note>
          <note>
            En sak vill jag ta upp här som är väldigt styvmoderligt behandlad.
            Jag har inga yrkanden, men jag vill ändå lyfta den här frågan
            för att den ska återfinnas i riksdagsprotokollet och förhoppningsvis
            också nå Regeringskansliet när man arbetar med frågor kring alternativ
            medicin och komplementär medicin.
          </note>
          <note>
            Det handlar om Finn Bengtssons motion om icke legitimerade personers
            utövning av psykiatrisk vård. Jag har också motionerat i det ämnet
            men avstod i höstas för att jag insåg att det skulle bli förenklad
            behandling av min motion, eftersom jag har väckt den vid tidigare
            tillfällen. Vad det rör sig om är den så kallade kvacksalverilagen
            som finns införd i hälso- och sjukvården och som talar om vilka
            sjukdomar som man inte får behandla om man inte har läkarlegitimation
            eller annan behörighet inom hälso- och sjukvården. Där finns cancer
            till exempel, men det som inte finns är psykisk sjukdom.
          </note>
          <note>
            Vi ser en flora av institut och terapeuter som utövar verksamhet
            som är inne på psykiatrins tassemarker. Man kan bli sorgeterapeut
            på ett par tre dagar, och sedan har man en titel som gör att man
            kan hjälpa människor i sorgesituationer av olika slag, depressioner
            och så vidare. Det är inte acceptabelt.
          </note>
          <note>
            Jag vill på det här sättet tydligt lyfta fram Finn Bengtssons
            viktiga motion. Jag hoppas att Regeringskansliet sedan läser det
            här protokollet och ser över situationen, för vi kan inte fortsätta
            på det här sättet. Kvacksalverilagen härrör från 1961, tror jag,
            och har inte rörts sedan dess av olika skäl under olika regeringar.
            Men nu är det dags, tycker jag.
          </note>
          <note type="speaker">
            Anf. 196 KARIN ÖSTRING BERGMAN (C):
          </note>
          <note>
            Herr talman! I betänkandet vi nu debatterar finns förslag till
            ändring i tio lagar. Jag är för alla, men det förslag som jag
            ser extra positivt på är de tillkommande paragraferna i socialtjänstlagen
            som gäller krav på behörighet för att få utföra vissa uppgifter
            och förtydligande av socialnämndens ansvar inom den sociala barn-
            och ungdomsvården. Allt som kan förbättra barns ställning är bra.
          </note>
          <note>
            Beslutspunkt 4 är ett förslag som rör budget 2015 innan vi tagit
            beslut om budget 2014. Jag ser inte meningen med att springa i
            förväg med ett förslag om att förlänga tandhygienistutbildningen
            med ett år när det redan finns goda möjligheter för dem som vill
            gå ett tredje år att göra det. Jag anser i stället att det förslaget
            ska behandlas inom ramen för den ordinarie budgetprocessen, eftersom
            det har ekonomiska konsekvenser.
          </note>
          <note>
            Herr talman! Jag yrkar bifall till förslaget i betänkande SoU2
            frånsett beslutspunkt 4.
          </note>
          <note type="speaker">
            Anf. 197 PER RAMHORN (SD):
          </note>
          <note>
            Herr talman! Vi ska nu, denna sena kväll, debattera propositionen
            Vissa frågor om behörighet för personal i hälso- och sjukvården
            och socialtjänsten. Ett av områdena berör tandhygienistutbildningens
            längd.
          </note>
          <note>
            Tandhygienistyrket blev legitimationsyrke 1991. Beslutet motiverades
            då med att arbetsuppgifterna ansågs kräva kvalificerat kunnande
            och skicklighet men också att arbetet i hög grad är självständigt.
            För att få legitimation krävs två års högskolestudier som leder
            till yrkesexamen. Tandhygienist är i dag det enda av 21 reglerade
            yrken inom hälso- och sjukvården som bara har en tvåårig utbildning.
            Övriga har minst en treårig utbildning.
          </note>
          <note>
            En förlängning av utbildningen har föreslagits från flera håll,
            bland annat från Socialstyrelsen som anser att en förlängning
            till tre år av grundutbildningen gör tandhygienisterna bättre
            rustade för ett livslångt lärande inom yrket. Även Högskoleverket
            har sedan 15 år tillbaka påpekat att den nuvarande tvååriga utbildningen
            har svårt att uppnå högskolemässig nivå.
          </note>
          <note>
            Behörighetsutredningen har även den föreslagit att utbildningen
            ska förlängas från två till tre år. Av 35 remissinstanser som
            har yttrat sig i frågan har samtliga ansett att man ska förlänga
            utbildningen från två till tre år.
          </note>
          <note>
            Herr talman! Därför är det glädjande att vi i dag kan besluta
            om att regeringen bör få i uppdrag att ta fram ett förslag om
            att förlänga tandhygienistutbildningen från två till tre år.
          </note>
          <note>
            Jag yrkar bifall till reservationerna 1 och 2.
          </note>
          <note type="speaker">
            Anf. 198 EVA OLOFSSON (V):
          </note>
          <note>
            Herr talman! Jag vill börja med att yrka bifall till reservationerna
            4 och 5 som gäller den sociala barnavården.
          </note>
          <note>
            Jag är glad att vi har en majoritet i utskottet som är för att
            tandhygienisterna nu ska få en treårig utbildning. Det är ett
            gammalt krav. Högskoleverket har haft det uppe i 15 år och Socialstyrelsen
            i flera år. Det handlar om att man ska få den kunskap och evidens
            som ger möjlighet att gå vidare och lära sig att forska med mera.
            Jag har svårt att se varför regeringen inte har kunnat lägga fram
            kravet. Det är inget dyrt krav. Det är ett krav som har drivits
            länge och ett krav som det finns fullständig enighet om hos alla
            olika instanser som har tagit ställning till det.
          </note>
          <note>
            Det låter krystat från allianspartierna när de försöker förklara
            varför det inte skulle gå. Ganska många läser visserligen detta
            frivilligt, men det handlar om att lyfta upp hela yrket och att
            alla ska få en grund för att förbättra tandvården. Det handlar
            också om att få den här yrkesgruppen att kunna samverka med andra
            yrkesgrupper inom tandvården framöver och inte vara den enda legitimerade
            grupp som har en tvåårig utbildning. Jag måste säga att det är
            snålt.
          </note>
          <note>
            Vi har också diskuterat den sociala barnavården. Vi har debatterat
            tidigare i dag och lyft fram hur viktigt det är. Det är livsavgörande
            beslut för det barn som kanske blir omhändertaget och kanske ska
            placeras någon annanstans än hos föräldrarna, och om man inte
            gör det ska det sättas in olika stödinsatser. Det är livsavgörande
            beslut även för föräldrarna.
          </note>
          <note>
            Det är bra att man har tagit upp behörighetskrav på socionomexamen,
            men på många ställen är det vanligt att man är socionom i dag.
            Jag tror att det mest är i mindre kommuner som man av historiska
            skäl har andra utbildningar. Det finns goda skäl för att ha en
            likvärdig utbildning och inte nöja sig med relevant utbildning.
          </note>
          <note>
            Socionomutbildningen har en bredd. Det finns nämligen flera olika
            yrkesområden. Jag har själv gått den, men jag måste erkänna att
            det var ganska länge sedan. Den är dock inriktad på att jobba
            inom dessa områden, och den innehåller praktik.
          </note>
          <note>
            Jag vill också uppmana er att gå tillbaka till en utredning som
            ledde till en del framsteg, men långt ifrån allt. Det är Barnskyddsutredningen
            , Kerstin Wigzells stora utredning. Kanske ska man också göra
            lite besök på socialkontor och diskutera med de socialsekreterare
            och arbetsgrupper som jobbar med myndighetsutövning när det gäller
            barn. Man kan också prata med fackföreningarna som organiserar
            dessa yrkesgrupper.
          </note>
          <note>
            Kerstin Wigzell lyfter i utredningen fram ett stort problem som
            snarare har blivit värre. Det är rörligheten, brist på lång erfarenhet
            och att närmast nyutbildade socialsekreterare får gå in och jobba
            med dessa mycket svåra ärenden. Man har i många år diskuterat
            att man ska fixa detta och att man ska organisera det. Det ska
            bli bättre, och erfarna socialsekreterare ska jobba med just dessa
            svåra barnärenden. Men det har inte blivit så.
          </note>
          <note>
            I utredningen påpekar Kerstin Wigzell att Socialstyrelsen 2006
            gjorde en kartläggning över hur det såg ut, och det finns inget
            som säger att det har blivit bättre. Jag skulle snarare vilja
            säga att det har blivit sämre, utifrån de signaler jag har fått.
            Det visade sig att bland dem som jobbade saknade 40 procent tidigare
            yrkeserfarenhet inom socialt arbete när de började arbeta med
            myndighetsutövning gällande barn och unga. Nästan hälften av de
            socialsekreterare som gjorde det hade arbetat tre år eller mindre
            med sådan myndighetsutövning. Riktigt lång erfarenhet som vi önskar
            att de flesta hade – mer än tio år – var det bara en femtedel
            som hade. Två tredjedelar av socialsekreterarna hade arbetat kortare
            tid än tre år i sin nuvarande arbetsgrupp. Rörligheten gällde
            inte bara dem som var ganska nyutbildade utan också dem med lång
            erfarenhet. Ungefär hälften av kommunerna uppgav att det fanns
            stor rörlighet bland socialsekreterare i barn- och ungdomsgrupperna,
            och det fanns arbetsgrupper där situationen var mer eller mindre
            ohanterlig.
          </note>
          <note>
            Det här känns inte vidare bra när vi pratar om sådana beslut
            som att omhänderta barn, och när vi säger att det ska jobba erfarna
            människor där som har jobbat länge. Här ska det inte bytas personal
            hela tiden, och de som kommer nya från Institutionen för socialt
            arbete ska inte ta tag i detta. Men det ser tyvärr likadant ut
            i dag. Även i dag kan man träffa arbetsgrupper där folk har jobbat
            två år som längst.
          </note>
          <note>
            Kerstin Wigzell och Barnskyddsutredningen lyfte fram en åtgärd
            som vi i Vänsterpartiet också har lyft fram. Det handlar om att
            det behövs en avancerad specialistutbildning på ett år. Den skulle
            fungera som stöd för socialsekreterarna och skulle på sikt bli
            lagstadgad. Det är ett förslag som vi i Vänsterpartiet har drivit
            i vår budget i år och förra året. Vi lyfter upp det igen. Vi tror
            nämligen inte att vi kan förlita oss på att det ska lösa sig av
            sig självt.
          </note>
          <note>
            Barnen i de utsatta situationerna är så viktiga att vi måste
            se till att kompetensen blir högre. Vi måste också se till att
            de som ska jobba med frågorna får rimliga möjligheter för att
            göra det.
          </note>
          <note type="speaker">
            Anf. 199 ANDERS ANDERSSON (KD):
          </note>
          <note>
            Herr talman! I kväll behandlar vi ett betänkande från socialutskottet
            som bygger på en proposition från regeringen och som avhandlar
            behörighetsfrågor för personal i hälso- och sjukvården samt socialtjänsten.
          </note>
          <note>
            Den del i betänkandet som vi har en total enighet om hos socialutskottets
            ledamöter och olika partier är kanske den del som kommer att skapa
            mest uppmärksamhet hos många människor. Det är en fråga som har
            debatterats och analyserats under många år, och det handlar om
            en ny skyddad yrkestitel för landets sjukgymnaster.
          </note>
          <note>
            Om två veckor, från årsskiftet, blir titeln fysioterapeut. Internationellt
            har yrkestiteln under lång tid varit just fysioterapeut. Många
            har också argumenterat för att Sverige bör göra den ändring som
            nu föreslås, bland annat för att uppnå gemensam internationell
            benämning när det gäller hälso- och sjukvårdsyrken. Vi tror att
            detta är en fördel för såväl personal som patienter.
          </note>
          <note>
            Herr talman! Det viktiga för mig, och de argument som har varit
            avgörande, är att ändringen av yrkestitel till fysioterapeut bättre
            speglar dagens utbildning och den yrkesroll studerande förbereds
            för. Jag tror också att denna nya yrkestitel kommer att markera
            friskfaktorn, om jag får använda det uttrycket om den faktor som
            handlar om det friska och att bygga på det friska, som kommer
            att vara ännu tydligare vid olika behandlingar som sjukgymnaster
            kan och bör erbjuda.
          </note>
          <note>
            Svensk sjukgymnastik är världsledande på många områden, och sjukgymnastisk
            forskning har tagit rejäla kliv framåt om vi tittar på de sista
            20 åren. Detta bekräftades inte minst under de välbesökta Sjukgymnastdagarna
            i Göteborg i början av oktober då jag själv hade möjlighet att
            delta.
          </note>
          <note>
            Det finns starkt stöd för att den som får professionell vägledning
            av en sjukgymnast har större chans till bättre funktionstillstånd
            och en bättre hälsa än den som inte får det. Anledningen är ganska
            enkel. Sjukgymnasterna är skolade att träna såväl människor med
            funktionshinder som att träna för att förebygga skador och ohälsa.
            Sjukgymnasten har även ett synsätt som tar till vara och underlättar
            individens fysiska aktivitet och ger stöd för sådan utveckling.
          </note>
          <note>
            Fysioterapi leder alltså till bättre hälsa, förebygger och lindrar
            sjukdomar och är dessutom kostnadseffektivt när vi jämför olika
            sjukvårdsinsatser.
          </note>
          <note>
            Herr talman! Självklart har det för mig som ledamot i socialutskottet
            varit intressant att följa samtal och diskussioner som förts i
            det förbund som organiserar landets sjukgymnaster. Det är inte
            givet att alla tycker lika, även om frågan har debatterats under
            lång tid. I början av december kom resultatet från extrakongressen,
            som hade genomförts digitalt, i Sjukgymnastförbundet. Kongressen
            beslutade med kvalificerad majoritet att anta förslaget från förbundsstyrelsen,
            nämligen att det nya namnet skulle bli Fysioterapeuterna.
          </note>
          <note>
            Detta ska ske under förutsättning att vi här i riksdagen vid
            den kommande omröstningen fattar beslut om att byta yrkestitel
            från sjukgymnast till fysioterapeut. Beskedet från det förbund
            som organiserar landets sjukgymnaster är ett besked om att regering
            och riksdag går i takt med den yrkesgrupp som vi nu vill lyfta
            fram och ge en särskild ställning i de samlade sjukvårdsinsatserna.
          </note>
          <note>
            En fråga i anslutning till det här med en ny yrkestitel har varit
            sjukgymnasternas specialisering. Jag vill i kammaren säga att
            jag instämmer i den skrivning som finns i handlingarna från socialutskottet,
            där vi markerar att vi med tanke på att den medicinska utvecklingen
            går så snabbt kommer att fortsätta att följa frågan om behovet
            av en reglerad specialistordning för sjukgymnaster/fysioterapeuter.
            Det är beskedet i dag. Jag tycker att det är ett tydligt besked
            att vi byter yrkestitel men också följer utvecklingsfrågorna och
            inte förhastar oss.
          </note>
          <note>
            Herr talman! I den proposition från regeringen som vi nu har
            att behandla finns också ett antal förslag inom socialtjänsten.
            Jag välkomnar de tydliga krav som finns i lagförslaget på behörighet
            för att få utföra vissa arbetsuppgifter inom den sociala barn-
            och ungdomsvården. För att spara tid, vilket vi nästan alltid
            försöker göra på kvällskvisten, vill jag instämma i de argument
            som Helena Bouveng förde fram i sin inledning. På det här sättet
            vill vi stärka barns ställning. I det lagstiftningsförslag som
            vi nu har stärker vi barns ställning genom att markera vilken
            kompetens och behörighet som krävs för att jobba med barn- och
            ungdomsfrågor inom socialtjänsten.
          </note>
          <note>
            Herr talman! Jag vill också välkomna beskedet att socialnämnderna
            ska ha ansvar för att den handläggare som självständigt utför
            arbetsuppgifter inom barn- och ungdomsvården har tillräcklig erfarenhet
            för uppgiften. Jag vill understryka att erfarenheten ihop med
            den formella kompetensen är det avgörande för att barn ska kunna
            känna att insatserna har barnets bästa i fokus.
          </note>
          <note>
            Herr talman! Jag yrkar bifall till förslaget i betänkandet SoU2
            gällande behörighetsfrågor med undantag för beslutspunkt nr 4.
          </note>
          <note type="speaker">
            Anf. 200 EVA OLOFSSON (V) replik:
          </note>
          <note>
            Herr talman! Jag har lite svårt att förstå ställningstagandet
            att tandhygienisterna inte ska ha en treårig utbildning. Tycker
            Anders Andersson verkligen att det räcker med att ett antal av
            dem går en frivillig utbildning? Eller är det så att man bara
            har fastnat i den här frågan och inte driver den därför att den
            råkat hamna utanför budgetförhandlingarna? Det vore väldigt intressant
            att få höra ett verkligt argument i frågan, men något sådant har
            inte Alliansen gett uttryck för, tycker jag.
          </note>
          <note>
            Vi utgår från att ni tar det här på allvar. Jag vet att förhoppningarna
            är väldigt stora hos alla tandhygienister i Sverige på att de
            ska få en treårig utbildning när en majoritet i riksdagen kommer
            att säga till regeringen: Kom tillbaka med detta!
          </note>
          <note>
            Vi har haft frågan i finansutskottet, som konstaterade att detta
            är okej, bara man ser till att frågan blir beredd och kommer tillbaka
            på ett vettigt sätt när det gäller budgetfrågorna.
          </note>
          <note>
            Vi kan i och för sig hoppas att vi efter valet har en annan regering
            som kan fixa det här, och det tror jag kommer att vara fallet.
            Men om det skulle vara så illa att vi inte har det skulle jag
            ändå vilja veta vilken din synpunkt är. Tycker du att det är fel
            att tandhygienisterna ska få en treårig utbildning? Då kan du
            tala om det för dem nu, för de lyssnar på debatten.
          </note>
          <note type="speaker">
            Anf. 201 ANDERS ANDERSSON (KD) replik:
          </note>
          <note>
            Herr talman! Jag tror också att de lyssnar, precis som andra
            yrkesgrupper som är berörda av detta betänkande, Eva Olofsson.
            Vår utgångspunkt när vi har behandlat frågan om tandhygienisterna
            är det som tidigare har framförts av mina kolleger, nämligen respekten
            för budgetbesluten. Det är av den anledningen som vi inte har
            gått med på det som ni andra fyra partier har skrivit in.
          </note>
          <note>
            I grunden vill jag säga till dig och alla andra som lyssnar att
            Kristdemokraternas ambition är att det ska vara en treårig tandhygienistutbildning.
            Den inriktningen finns hos mig personligen, och den finns också
            i vårt parti. Däremot genomför vi aldrig reformer snabbare än
            att vi tycker att det finns en grund för det. Där är det finansutskottet
            som avgör. Våra ledamöters agerande och de synpunkter som vi har
            fått innebär att vi i nuläget inte tillstyrker detta.
          </note>
          <note>
            Om riksdagen i morgon fattar ett beslut i enlighet med detta
            kommer den regering vi har att sätta i gång ett arbete för att
            verkställa det. På den punkten har regeringen varit lyhörd för
            tidigare tillkännagivanden från riksdagskammaren, och så kommer
            det att vara.
          </note>
          <note>
            I helheten är det alltid tryggare med en alliansregering, som
            har ordning på finanserna men samtidigt är beredd att lyssna in
            och reformera. På område efter område – sociala insatser, sjukgymnastik,
            tandhygienisternas insatser – är vi beredda att hela tiden kompetenshöja.
            Vi är beredda att se till att patienterna får möjlighet att möta
            personer som har den absolut bästa möjliga kompetensen för att
            ge insatser utifrån det behov som finns.
          </note>
          <note type="speaker">
            Anf. 202 EVA OLOFSSON (V) replik:
          </note>
          <note>
            Herr talman! Man hade önskat att det fanns en lite annan skrivning
            från regeringen. Nu svarar man att detta inte behövs eftersom
            ungefär 58 procent går en utbildning frivilligt. Det är så man
            argumenterar. Det är en väldigt konstig argumentation, tycker
            jag. Skulle vi börja tillämpa den på andra yrkesgrupper skulle
            det inte bli så värst käckt.
          </note>
          <note>
            I den skrivning som finns i betänkandet hänvisar utskottsmajoriteten
            i frågan till skrivningarna från finansutskottet och säger att
            man tycker att det är viktigt att detta bereds på rätt sätt. Med
            de skrivningar som finns hade det inte varit farligt för er att
            stötta det här om vi hade fått ett enigt utskott.
          </note>
          <note type="speaker">
            Anf. 203 ANDERS ANDERSSON (KD) replik:
          </note>
          <note>
            Herr talman! Vi kan alltid i denna sena timma fundera över vilka
            skrivningar vi möjligen skulle kunna skapa. Nu finns det en reservation
            från oss som vi inte lyfter fram här i kammaren men där vi redovisar
            våra synpunkter. Vi allianspartier har alltid lyft fram kompetensen
            och att det är viktigt att personalgrupper ges utbildning. I det
            här fallet gäller det tandhygienisterna. Jag har mött många som
            har gått den treåriga utbildningen eller tycker att man borde
            ha det som ett allmänt krav och som argumenterar i denna fråga.
          </note>
          <note>
            Jag är övertygad om att vi kommer att hantera ett riksdagsbeslut
            på ett mycket klokt sätt. Det handlar om att steg för steg lyfta
            fram kompetensfrågor inom olika yrkesgrupper inom hälso- och sjukvården
            och socialtjänsten. Detta betänkande är en del i detta. Med de
            här synpunkterna ser jag fram emot att vi ska ha ett ständigt
            kompetensutvecklingsarbete i riksdagen och regeringen.
          </note>
          <note type="speaker">
            Anf. 204 MEERI WASBERG (S):
          </note>
          <note>
            Herr talman! Detta betänkande innehåller flera viktiga delar.
            Jag har valt att koncentrera mig på tre av dem.
          </note>
          <note>
            Förändringen av yrkestiteln sjukgymnast till fysioterapeut speglar
            dagens utbildning betydligt bättre, och ett utvidgat titelskydd
            leder till ökad tydlighet för både sjukvården och allmänheten.
            Det är även viktigt i ett internationellt perspektiv att fysioterapeut
            blir en skyddad yrkestitel. Detta är alltså en mycket välkommen
            förändring.
          </note>
          <note>
            Herr talman! Vidare till tandhygienistutbildningen! Här är det
            viktigt att understryka att det är patientsäkerheten som är grunden
            för att det finns krav på behörighet för hälso- och sjukvårdspersonal
            och att detta är reglerat i lag. Att vissa yrken är legitimationsyrken
            och att en del specialistutbildningar är reglerade handlar av
            samma orsak om att säkra att yrkesutövarna inom hälso- och sjukvården
            har den kunskap och förmåga och det förhållningssätt som krävs
            för att patienter och brukare ska få en god och säker vård.
          </note>
          <note>
            Tandhygienistyrket blev ett legitimationsyrke 1991. Av utskottets
            betänkande framgår att beslutet motiverades bland annat med att
            arbetsuppgifterna ansågs kräva kvalificerat kunnande, stor skicklighet
            och noggrannhet, att arbetet i hög grad var självständigt samt
            att det var väsentligt att patienterna kunde bedöma vilken utbildning
            och bakgrund en tandhygienist hade.
          </note>
          <note>
            För att få legitimation krävs en tandhygienistexamen bestående
            av 120 högskolepoäng, det vill säga två års högskolestudier som
            leder till yrkesexamen.
          </note>
          <note>
            Socialstyrelsen har vid flera tillfällen under senare år uttalat
            att en förlängning av grundutbildningen till tre år skulle göra
            tandhygienisterna bättre rustade.
          </note>
          <note>
            Högskoleverket har under de senaste 15 åren påpekat att nuvarande
            utbildning borde ses över både vad gäller innehållet i den yrkesmässiga
            delen och anknytningen till övrig tandvårdsutbildning.
          </note>
          <note>
            Det hänger samman med att tandhygienist i dag, som har sagts
            tidigare i debatten, är det enda av 21 reglerade yrken inom hälso-
            och sjukvården som kräver en tvåårig utbildning. Övriga kräver
            minst en treårig utbildning.
          </note>
          <note>
            Behörighetsutredningen föreslog i sitt betänkande Kompetens och
            ansvar en förlängning av utbildningen till 180 högskolepoäng,
            det vill säga från två till tre år, och att Högskoleverket skulle
            ges i uppdrag att utforma förslag till en ny examensbeskrivning
            för utbildningen.
          </note>
          <note>
            Samtliga 35 remissinstanser som har yttrat sig över utredningens
            förslag i den del som avser tandhygienistutbildningen har tillstyrkt
            en förlängning av utbildningstiden.
          </note>
          <note>
            Här kan vi åter konstatera att det är skattesänkningar som ställs
            mot nödvändiga satsningar. Att det är 16 000 färre högskoleplatser
            är naturligtvis en orsak till att regeringen inte vill förlänga
            utbildningen från två år till tre år trots att det är vad utredningen
            och samtliga remissinstanser föreslår.
          </note>
          <note>
            Regeringens motiv sägs vara att många ändå studerar vidare på
            den ettåriga påbyggnadsutbildningen, men sanningen är att skattesänkningarna
            åter har fått gå före. Enskilda partier må ha olika uppfattningar
            och önskemål. Men när regeringen lägger fram sitt förslag finns
            det vara ett, och det är skattesänkningar som går före viktiga
            satsningar inom hälso- och sjukvården och på utbildningsområdet.
          </note>
          <note>
            Vi Socialdemokrater anser att det är rimligt att följa utredningens
            förslag och göra tandhygienistutbildningen treårig. Förslag som
            innebär nya utgifter för staten måste naturligtvis beredas noggrant,
            och ett utgiftspåverkande beslut ska naturligtvis fattas inom
            ramen för den ordinarie budgetprocessen. Det är därför som utskottet
            föreslår att regeringen ska återkomma till riksdagen med ett förslag
            om hur en förlängning av utbildningstiden för tandhygienister
            från två år till tre år ska se ut och gå till.
          </note>
          <note>
            Herr talman! Till sist vill jag säga några ord om utbildning
            inom den sociala barn- och ungdomsvården. Jag tror att vi alla
            förväntar oss att handläggning av ärenden och insatser inom socialtjänsten
            ska vara av god kvalitet och att verksamheten ska kunna bedrivas
            på ett professionellt sätt. Särskilt viktigt är det när det kommer
            till handläggare inom den sociala barn- och ungdomsvården.
          </note>
          <note>
            Det finns redan i dag reglerat i lag att personal ska ha viss
            kompetens, men det är bra med en förstärkning av dessa bestämmelser
            i form av reglering av vissa arbetsuppgifter. Socialnämnden ansvarar
            för att den handläggare som självständigt utför sådana arbetsuppgifter
            har tillräcklig erfarenhet för uppgifterna.
          </note>
          <note>
            Det är sant att det är en svår utmaning i många kommuner där
            personalomsättningen är alltför hög, där man lider av en alltför
            hög arbetsbelastning och där arbetsuppgifterna upplevs som alltför
            tuffa.
          </note>
          <note>
            Genom att tydliggöra vilken kompetens som behövs för detta arbete
            kan förutsättningarna öka för att barn och unga får lämpliga insatser
            av god kvalitet.
          </note>
          <note>
            Därmed yrkar jag bifall till utskottets förslag till beslut i
            betänkandet i sin helhet.
          </note>
          <note>
            I detta anförande instämde Ann Arleklo, Lennart Axelsson, Catharina
            Bråkenhielm, Christer Engelhardt, Lena Hallengren och Gunnar Sandberg
            (alla S).
          </note>
          <note>
            Överläggningen var härmed avslutad.
          </note>
          <note>
            12 § Bordläggning
          </note>
          <note>
            Följande dokument anmäldes och bordlades:
          </note>
          <note>
            13 § Anmälan om interpellationer
          </note>
          <note>
            Följande interpellationer hade framställts:
          </note>
          <note>
            den 16 december
          </note>
          <note>
            Peter Persson
          </note>
          <note>
            Peter Persson
          </note>
          <note>
            Peter Persson
          </note>
          <note>
            Peter Persson
          </note>
          <note>
            14 § Anmälan om fråga för skriftligt svar
          </note>
          <note>
            Följande fråga för skriftligt svar hade framställts:
          </note>
          <note>
            den 16 december
          </note>
          <note>
            Lena Sommestad
          </note>
          <note>
            15 § Anmälan om skriftliga svar på frågor
          </note>
          <note>
            Skriftliga svar på följande frågor hade kommit in:
          </note>
          <note>
            den 16 december
          </note>
          <note>
            Anders Karlsson
          </note>
          <note>
            Peter Persson
          </note>
          <note>
            Helene Petersson
          </note>
          <note>
            16 § Kammaren åtskildes kl. 21.14.
          </note>
          <note>
            Förhandlingarna leddes
          </note>
          <note>
            /Eva-Lena Ekman
          </note>
        </div>
      </body>
    </text>
  </TEI>
</teiCorpus>
