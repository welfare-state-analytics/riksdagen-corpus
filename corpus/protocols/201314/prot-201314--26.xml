<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 201314</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 201314</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-201314--26</head>
          <docDate when="2013-11-13 00:00:00">2013-11-13 00:00:00</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2013/14:26
          </note>
          <note>
            Onsdagen den 13 november
          </note>
          <note>
            Kl. 09:00 - 16:08
          </note>
          <note>
            1 § Justering av protokoll
          </note>
          <note>
            Protokollet för den 7 november justerades.
          </note>
          <note>
            2 § Meddelande om frågestund
          </note>
          <note>
            Tredje vice talmannen meddelade att vid frågestunden torsdagen
            den 14 november kl. 14.00 skulle följande statsråd närvara:
          </note>
          <note>
            Statsrådet Peter Norman (M), justitieminister Beatrice Ask (M),
            landsbygdsminister Eskil Erlandsson (C), finansminister Anders
            Borg (M) och statsrådet Tobias Billström (M).
          </note>
          <note>
            3 § Anmälan om kompletteringsval
          </note>
          <note>
            Tredje vice talmannen meddelade att Centerpartiets riksdagsgrupp
            anmält Karin Östring Bergman som suppleant i civilutskottet under
            Rickard Nordins ledighet.
          </note>
          <note>
            Tredje vice talmannen förklarade vald under tiden den 13 november–20
            december till
          </note>
          <note>
            suppleant i civilutskottet
          </note>
          <note>
            4 § Anmälan om fördröjda svar på interpellationer
          </note>
          <note>
            Följande skrivelser hade kommit in:
          </note>
          <note>
            Interpellation 2013/14:83
          </note>
          <note>
            Interpellation 2013/14:83 Avrättningar i Iran
          </note>
          <note>
            Interpellationen kommer att besvaras tisdagen den 26 november
            2013.
          </note>
          <note>
            Skälet till dröjsmålet är resor.
          </note>
          <note>
            Fredrik Jörgensen
          </note>
          <note>
            Interpellation 2013/14:92
          </note>
          <note>
            Interpellation 2013/14:92 Arbetsförmedlarnas kontakter med företag
          </note>
          <note>
            Interpellationen kommer att besvaras den 22 november 2013.
          </note>
          <note>
            Skälet till dröjsmålet är inbokade engagemang och resor som inte
            kan ändras.
          </note>
          <note>
            Monica Rodrigo
          </note>
          <note>
            5 § Ärenden för hänvisning till utskott
          </note>
          <note>
            Följande dokument hänvisades till utskott:
          </note>
          <note>
            den 3 januari 2014
          </note>
          <note>
            6 § Ärenden för förnyad bordläggning
          </note>
          <note>
            Följande dokument bordlades för andra gången:
          </note>
          <note>
            7 § Stärkt skydd för barn mot sexuella övergrepp
          </note>
          <note type="speaker">
            Anf. 1 ANNA WALLÉN (S):
          </note>
          <note>
            Herr talman! I dag ska vi debattera stärkt skydd för barn mot
            sexuella övergrepp. Jag vill börja med att yrka bifall till reservation
            2.
          </note>
          <note>
            För att uppfylla EU:s direktiv om bekämpande av sexuella övergrepp
            mot barn, sexuell exploatering av barn och barnpornografi föreslås
            en registerkontroll av personer som ska arbeta med barn. Förslaget
            innebär att det införs en skyldighet för den som erbjuds ett uppdrag,
            en anställning eller en praktiktjänstgöring inom vissa verksamheter
            att på begäran visa upp ett utdrag från belastningsregistret om
            arbetet innebär direkt kontakt med barn.
          </note>
          <note>
            Detta kommer att beröra många människor som jobbar till exempel
            som ledare inom idrottsrörelsen. Det är mycket viktigt att arbeta
            för att förebygga sexuella övergrepp mot barn, och dessa utdrag
            ur belastningsregistret kommer att vara bara en liten del av detta
            arbete.
          </note>
          <note>
            Det har väckts flera frågor kring detta förslag, bland annat
            att registerkontrollerna kan leda till en falsk trygghet som kan
            innebära att andra viktiga åtgärder för att bekämpa sexuella övergrepp
            mot barn inte vidtas. Det är också upp till varje förening eller
            uppdragsgivare att kräva in dessa intyg. Hur utdragen ska se ut
            och vad de ska omfatta är inte heller helt klart.
          </note>
          <note>
            I regeringens proposition föreslås också att preskriptionstiden
            för köp av sexuell handling av barn och sexuellt ofredande av
            barn börjar löpa först då personen har fyllt 18 år.
          </note>
          <note>
            År 2010 slopades preskriptionstiden för mord, dråp, grovt folkrättsbrott,
            folkmord och terroristbrott. Synen på allvarliga våldsbrott har
            skärpts samtidigt som ny teknik gör det möjligt att lösa fler
            brott. Så motiverade justitieminister Beatrice Ask de nya reglerna.
            Då blir det orimligt att preskribera allvarliga brott, sade hon.
          </note>
          <note>
            Sexualbrott mot barn är brott som ofta blir fördolda i många
            år för att barnen lägger skulden på sig själva. Det kan dröja
            mycket länge innan de vågar berätta.
          </note>
          <note>
            Att ett brott är preskriberat betyder att det inte längre är
            möjligt att väcka åtal. I dag preskriberas våldtäkt mot barn efter
            10 år, grov våldtäkt mot barn efter 15 år, sexuellt utnyttjande
            av barn efter 10 år, sexuellt övergrepp mot barn efter 5 år och
            grovt sexuellt övergrepp mot barn efter 10 år. Samtliga dessa
            brott är mycket allvarliga och grova kränkningar av barn som leder
            till psykiska och fysiska men.
          </note>
          <note>
            2005 års reform av sexualbrottslagen innebär att tiden för preskription
            numera inte börjar räknas förrän barnet har fyllt 18 år mot tidigare
            15 år. Men detta är inte tillräckligt. Vi socialdemokrater tycker
            att preskriptionstiderna ska slopas helt. Vi måste ge brottsoffren
            mer tid att bearbeta detta, samla mod och våga träda fram och
            berätta. De som utsätter barn för sexualbrott ska också veta att
            de kan bli dömda för det oavsett hur länge sedan det var brottet
            begicks.
          </note>
          <note>
            För några veckor sedan bjöd organisationen Ecpat in till en visning
            av filmen När ingen ser . Det var en oerhört skakande och hjärtskärande
            film. Filmen visade hur barn utsätts för barnsexhandel i Sverige
            och i världen, hur barn utsätts för grova övergrepp som filmas
            och fotograferas. Dessa bilder sprids sedan i olika pedofilnätverk
            på nätet. Ju fler bilder och filmer pedofilen delar, desto fler
            bilder och filmer får hen tillgång till.
          </note>
          <note>
            Barnsexhandel existerar på grund av efterfrågan. Pedofila nätverk
            som dokumenterar sexuella övergrepp på barn utnyttjar såväl ekonomiskt
            som socialt utsatta barn, men långt ifrån i samtliga fall. Förövaren
            kan också finnas inom familjen, vara en släkting eller en person
            som tar hand om barnen när föräldrarna inte kan. För barnet innebär
            övergreppet ett stort trauma. Depressioner, koncentrationssvårigheter,
            självvald isolering, skamkänslor och dålig självkänsla är några
            av symtomen. Sällan kan offret självmant berätta om övergreppet.
            I andra fall har offret försvarat förövaren och förnekat att övergreppen
            över huvud taget ägt rum, trots att det finns bevis i form av
            bilder och filmer. Orsakerna är flera. Att berätta om dessa övergrepp
            är känslomässigt smärtsamt, vilket gör att många försöker slå
            det ifrån sig och i stället stänga ute känslorna. Förövaren kan
            dessutom upplevas som snäll och har intalat barnet att de sexuella
            handlingarna är helt normala. Ibland påverkas också barnet att
            inte berätta om den gemensamma hemligheten för någon.
          </note>
          <note>
            För en person som i låg ålder har varit utsatt är det dokumenterade
            sexuella övergreppet en fortsatt kränkning. Vetskapen om att övergreppet
            för alltid finns kvar på internet innebär ytterligare ett trauma.
          </note>
          <note>
            Ecpats film avslutas med en scen som har etsat sig fast hos mig.
            Polisen ska gripa en misstänkt pedofil som har delat bilder och
            barnpornografi via nätet. Polisen rullar in i ett vanligt svenskt
            bostadsområde. Man vill gripa den misstänkte mannen innan han
            hinner åka till sitt jobb. Barnen som har blivit utsatta för dessa
            övergrepp av mannen är mannens egna barn.
          </note>
          <note>
            Jag skulle vilja rekommendera alla att se Ecpats film När ingen
            ser . Den finns också på Ecpats hemsida.
          </note>
          <note type="speaker">
            Anf. 2 RICHARD JOMSHOF (SD):
          </note>
          <note>
            Herr talman! Jag anser att våra barn är det mest skyddsvärda
            vi har. För mig och mitt parti är det en självklarhet att riskerna
            för att barn ska utsättas för sexuella övergrepp ska minimeras
            så långt det är möjligt. Det innebär inte minst ett förbud för
            dömda sexbrottslingar att arbeta med barn.
          </note>
          <note>
            I den aktuella propositionen väljer man att utvidga belastningsregisterkontrollen
            av arbetssökande till samtliga arbeten med barn. Det innefattar
            nu även exempelvis idrotts- och fritidsintresseföreningar, konfirmationsverksamhet,
            barnverksamhet i stiftelser med mera.
          </note>
          <note>
            Det är för övrigt någonting som vi har följdmotionerat om tidigare.
            Vi tycker att det är bra. Men även om propositionen innehåller
            förbättringar på området beklagar jag att regeringen går alltför
            försiktigt fram. Jag beklagar att lagstiftningen fortsatt kommer
            att innehålla många brister.
          </note>
          <note>
            Regeringen tycker exempelvis att de nya arbetsgivare som träffas
            av detta förslag endast frivilligt ska behöva utföra kontroller.
            Sverigedemokraterna anser dock, precis som remissinstanserna och
            barnrättsorganisationen Ecpat, som också föregående talare tog
            upp, att kontrollen ska vara obligatorisk. Vi vill alltså, till
            skillnad från regeringen, se obligatoriska kontroller. Annars
            behöver i praktiken ingen av de nya arbetsgivare som träffas av
            förslaget någonsin kontrollera en arbetssökande.
          </note>
          <note>
            Herr talman! För att kunna kontrollera att arbetsgivarna följer
            de nya reglerna bör även samtliga arbetsgivare spara kopior av
            uppvisade registerutdrag. Regeringen själv anser att ett sådant
            förslag är för integritetskränkande. Därför menar regeringen att
            endast de arbetsgivare som tidigare träffades av lagen ska få
            spara kopior.
          </note>
          <note>
            Jag ställer mig undrande till denna inställning. Den vars register
            är rent riskerar naturligtvis ingen integritetskränkning. En arbetssökande
            med allvarliga sexualbrottsbelastningar, eller hur man ska uttrycka
            det, har alltid möjlighet att avbryta anställningsprocessen och
            låta bli att visa upp registerutdraget om man vill undvika att
            en kopia sparas. Det bör i så fall helt och hållet ligga i linje
            med lagstiftningens syfte att effektivt avskräcka sexualbrottslingar
            att söka anställning i barnverksamheter.
          </note>
          <note>
            Vidare anser regeringen tyvärr att det ska vara upp till en arbetsgivare
            att avgöra om det är lämpligt att anställa en person eller inte
            efter uppvisat utdrag ur belastningsregistret. Sverigedemokraterna
            anser här, precis som Ecpat, att en person som dömts för tidigare
            sexualbrottslighet mot barn – barnpornografi inbegripet – eller
            allvarlig sexualbrottslighet mot vuxna aldrig ska få arbeta med
            barn. Sverigedemokraterna menar därför att det ska vara förbjudet
            för arbetsgivare att anställa sådana personer till yrken som innebär
            kontinuerlig kontakt med barn.
          </note>
          <note>
            Regeringen föreslår även att personer som inte nyanställs men
            som omplaceras inom en verksamhet till att arbeta med barn inte
            ska kontrolleras. Regeringen menar att personen då, till skillnad
            från en jobbsökande, inte har någon möjlighet att avstå kontrollen
            och att en sådan ordning därmed skulle vara mer – än en gång –
            integritetskränkande. Sverigedemokraterna sätter här, likt remissinstanserna
            SKL och Skåne läns landsting, barnens trygghet i första hand.
            Vi anser därför att även personer som omplaceras ska kontrolleras
            – alltid.
          </note>
          <note>
            Slutligen är Sverigedemokraterna kritiska till regeringens ståndpunkt
            att preskriptionstiden för allvarliga sexualbrott mot barn ska
            börja räknas från den dag då barnet fyller 18 år. Detta innebär
            till exempel att våldtäkt mot barn preskriberas när offret bara
            har fyllt 28 år. Samtidigt som sådana brott riskerar att skada
            offer psykiskt för resten av livet kan alltså grova sexualbrottslingar
            gå fria när offret har fyllt 28 år, i varje fall om regeringen
            får bestämma.
          </note>
          <note>
            Offret har då kanske inte ens hunnit utveckla en sådan självkänsla
            att man vågar anmäla vad man utsattes för i sin barndom. Dagens
            dna-teknik gör även att vi kan upptäcka okända gärningsmän, exempelvis
            vid överfallsvåldtäkter, efter lång tid när deras dna samkörs
            med gamla dna-spår från olösta brott. För Sverigedemokraterna,
            precis som för det parti vars företrädare var uppe i talarstolen
            tidigare, är det en självklarhet att preskriptionstiden avskaffas
            helt för denna sorts brott. Det gläder mig att det är fler som
            tycker så.
          </note>
          <note>
            Herr talman! Sammanfattningsvis vill vi, till skillnad från regeringen,
            att samtliga arbetsgivare ska göras skyldiga att kontrollera arbetssökande
            för tidigare grov brottslighet vid arbete med barn. Vi vill att
            även personer som omplaceras till att arbeta med barn ska kontrolleras.
            Vi vill att samtliga arbetsgivare ska få spara kopia av belastningsregisterutdrag.
            Vi vill att arbetsgivare ska förbjudas anställa grova sexualbrottslingar
            för arbete med barn. Vi vill att preskriptionstiden för sexualbrott
            mot barn avskaffas helt.
          </note>
          <note>
            Med det sagt vill jag yrka bifall till reservation 1 och 3 i
            betänkandet.
          </note>
          <note type="speaker">
            Anf. 3 EWA THALÉN FINNÉ (M):
          </note>
          <note>
            Herr talman! Som tidigare har framgått av debatten debatterar
            vi nu ytterligare steg för att stärka skyddet för barn mot sexuella
            övergrepp. Det är en viktig fråga som vi alltid måste ta på största
            allvar.
          </note>
          <note>
            Först och främst införs en ny lag om registerkontroll. Det kommer
            att innebära att den som erbjuds en anställning i staten, ett
            landsting, ett företag eller en organisation på begäran av den
            som erbjuder anställningen eller uppdraget ska visa upp ett utdrag
            ur belastningsregistret om arbetet innebär direkt eller regelbunden
            kontakt med barn. Detta kommer även att gälla den som erbjuds
            uppdrag eller anställning hos någon som ingått avtal med den som
            bedriver verksamhet, och praktiktjänstgöring. Det kommer med andra
            ord gälla alla som på något sätt kommer i kontakt med barn. De
            ska uppvisa detta registeruppdrag ur belastningsregistret om arbetsgivaren
            begär det. Det kan till exempel vara en fritidsledare på fritidsgården,
            en fotbollstränare, en simtränare eller en scoutledare.
          </note>
          <note>
            Registerutdraget får inte vara äldre än ett år, och kontrollen
            ska dokumenteras genom en notering hos den som ska anställa eller
            hos den organisation som vill att man ska vara ledare. Utdraget
            ska alltså inte sparas av den som anställer eller ger uppdraget.
            Arbetsgivaren eller uppdragsgivaren väljer sedan själv om man
            vill anställa eller ge uppdrag till en person, även om belastningsregistret
            inte är rent.
          </note>
          <note>
            Dessa åtgärder är vi sju partier som är överens om. Sverigedemokraterna
            vill gå längre och vill bland annat att det ska vara förbjudet
            att anställa en person som inte har ett helt rent belastningsregister.
            Detta kan ju i sig låta sympatiskt, men jag skulle ändå vilja
            problematisera frågan en aning.
          </note>
          <note>
            Jag vill ta ett exempel från verkligheten. En flicka som då var
            13 år och 8 månader var tillsammans med sin pojkvän som var 15
            år och 4 månader. De hade ett frivilligt samlag, men pojken anmäldes
            och dömdes till ansvar för sexuellt utnyttjande av barn med påföljden
            ungdomsvård. I Sverigedemokraternas värld skulle denna kille inte
            kunna bli tränare för knattelaget i fotboll eller ledare i scouterna
            när han är 19 år, även om han fortfarande skulle vara tillsammans
            med tjejen han hade sex med då hon var 13 år, eftersom uppgiften
            i belastningsregistret ligger kvar i fem år.
          </note>
          <note>
            I min värld är det självklart att den som ska ge en anställning
            eller ett uppdrag själv får göra bedömningen om det är lämpligt
            att anställa personen eller inte. Jag är tämligen säker på att
            det i de allra flesta fall kommer att bli ett nej, men i vissa
            fall måste man kunna göra en personlig bedömning.
          </note>
          <note>
            Sedan vill jag understryka att detta med registerutdrag inte
            på något sätt är en garanti för att barn inte kan utnyttjas. De
            allra flesta fall vi har hört talas om under senare år är fall
            där förövaren inte tidigare är dömd. De har helt rena belastningsregister.
            Därför är det angeläget att alla som bedriver verksamhet med barn
            är vaksamma och jobbar på ett förebyggande sätt när det gäller
            barns utsatthet.
          </note>
          <note>
            I propositionen föreslår vi även att preskriptionstiden ändras
            för ytterligare brott mot barn. Det gäller köp av sexuell handling,
            sexuellt ofredande och försök till sexuell handling. Ändringen
            innebär att preskriptionstiden inte börjar löpa förrän barnet
            fyller eller skulle ha fyllt 18 år. Genom de föreslagna ändringarna
            kommer de krav som ställs i EU:s direktiv om bekämpande av sexuella
            övergrepp mot barn, sexuell exploatering av barn och barnpornografi
            att vara uppfyllda. Syftet är naturligtvis att stärka barnen i
            beivrandet av dessa brott, vilket är mycket bra.
          </note>
          <note>
            I denna del finns det två reservationer, en från Socialdemokraterna
            och en från Sverigedemokraterna. Bägge dessa partier vill att
            vi helt ska avskaffa preskriptionstiden för sexualbrott mot barn.
            För oss i Alliansen är det lite förvånande, framför allt när det
            kommer från Socialdemokraterna som i och för sig vill att frågan
            utreds.
          </note>
          <note>
            I dagsläget har vi några riktigt allvarliga brott som inte har
            någon preskriptionstid. Det gäller mord, dråp, grovt folkrättsbrott,
            folkmord samt terroristbrott som begås genom mord eller dråp av
            vuxna lagöverträdare.
          </note>
          <note>
            När det gäller sexualbrott mot barn har vi straffskalor från
            böter upp till tio års fängelse. Att man för ett brott som kan
            ge böter eller högst två års fängelse anser att det inte ska finnas
            någon preskriptionstid är faktiskt anmärkningsvärt.
          </note>
          <note>
            Redan på 1200-talet återfanns preskription i svensk rätt. Under
            1500-talet blev straffrätten alltmer inkvisitorisk, och under
            1600-talet försvann regler om preskription helt. Mot slutet av
            1700-talet infördes återigen en form av preskription för mindre
            allvarliga brott. Reglerna har sedan dess utvecklats successivt,
            och reglerna vi har i dag har i allt väsentligt samma utformning
            som de haft sedan 1926.
          </note>
          <note>
            Med dagens regelverk kan jag konstatera att grov våldtäkt och
            grov våldtäkt mot barn har ett maxstraff om 10 års fängelse, vilket
            innebär en preskriptionstid om 15 år. Det innebär att åtal måste
            väckas innan brottsoffret fyller eller skulle ha fyllt 33 år.
            Självklart kommer inte alla att då ha bearbetat det som de var
            med om när de var barn, men vi finner ändå att det är en rimlig
            avvägning.
          </note>
          <note>
            Herr talman! Förslagen till ny registerlag och förändringarna
            i preskriptionstider för vissa brott mot barn tycker jag och Alliansen
            är bra och väl avvägda.
          </note>
          <note>
            Med detta vill jag yrka bifall till förslaget i betänkandet och
            avslag på reservationerna.
          </note>
          <note type="speaker">
            Anf. 4 ANNA WALLÉN (S) replik:
          </note>
          <note>
            Herr talman! Sexualbrott mot barn är inte vilka brott som helst,
            Ewa Thalén Finné.
          </note>
          <note>
            Du refererar och går tillbaka till 1200-talet i ditt anförande.
            Jag tycker att man måste ha större respekt för de här frågorna
            än så.
          </note>
          <note>
            Om man som väldigt ung har blivit utsatt för våldtäkt, till exempel
            av en nära anhörig, måste man anmäla det innan man fyllt 28 år
            om preskriptionstiden börjar löpa från när det att man är 18 år.
          </note>
          <note>
            I mitt anförande tog jag upp bearbetningsprocessen och hur svårt
            och hur länge de här övergreppen finns i det dolda. Jag tycker
            att det är viktigt att brottsoffren, när de än har bearbetat det
            som hänt och tagit sig vidare, på något sätt kan få en upprättelse
            och gå vidare i en rättsprocess för att få sin sak prövad. Det
            är oerhört viktigt.
          </note>
          <note>
            Jag tänker så här: Tänk om brottsoffret vid 30 års ålder har
            bearbetat det som hänt och vill anmäla det. Då är Ewa Thalén Finnés
            och Alliansens besked att det kan man inte göra.
          </note>
          <note>
            Jag tycker att ni behöver se över och ta de här frågorna på mycket
            större allvar, så jag vill be Ewa Thalén Finné att överväga det
            här mer och frågar än en gång varför man inte vill ta bort preskriptionstiden
            för sexualbrott mot barn. Kan man tänka sig att ta bort den för
            de grövre brotten?
          </note>
          <note type="speaker">
            Anf. 5 EWA THALÉN FINNÉ (M) replik:
          </note>
          <note>
            Herr talman! Självklart är sexualbrott mot barn, framför allt
            de grova sexualbrotten våldtäkt och grov våldtäkt, ruskiga brott
            som barn drabbas av. Även jag har sett Ecpats film och blivit
            väldigt illa berörd.
          </note>
          <note>
            Det är en mycket komplicerad fråga hur man ska göra när det gäller
            det här. Det finns ju andra väldigt allvarliga brott mot barn.
            Barn kan bli grovt misshandlade, fast det inte uppdagas, och vi
            har hela den biten. Vi har under ganska lång tid i Sverige jobbat
            med en princip om preskription som jag kan känna är rimlig. Sedan
            kan vi alltid göra vissa avvägningar. Det gjorde vi när det gällde
            mord, folkmord och den typen av brott när vi för några år sedan
            tog bort preskriptionstiden för den delen.
          </note>
          <note>
            Att man, som Socialdemokraterna säger, ska utreda om preskriptionstiden
            för samtliga sexualbrott mot barn ska tas bort, när vi har straffskalor
            från böter och upp till två års fängelse, tycker jag känns lite
            förvånande.
          </note>
          <note>
            För grovt sexualbrott mot barn, grov våldtäkt, är preskriptionstiden
            15 år, så man kan anmäla det fram till dess att man blir 33 år.
            För att problematisera det lite till ska man om man är 16 år ha
            hela livet på sig att bearbeta det som hänt innan en rättsprocess
            startar, medan man om man har fyllt 18 år kan göra det fram till
            dess att man är 33 år. Det blir en väldig obalans. Jag tycker
            att det är rimligt med de preskriptionstider vi föreslår. Att
            vi flyttar fram preskriptionstiden till att gälla från det att
            man är 18 år tycker jag är väldigt bra.
          </note>
          <note type="speaker">
            Anf. 6 ANNA WALLÉN (S) replik:
          </note>
          <note>
            Herr talman! Sexualbrott mot barn är ju inte vilka brott som
            helst. Jag går tillbaka till det jag sade i min första replik,
            att bearbetningsprocessen kan ta så ofantligt lång tid. Det finns
            människor som hamnar i graven utan att ha hunnit bearbeta övergrepp
            som de har blivit utsatta för som barn.
          </note>
          <note>
            Jag ser ändå en liten öppning hos Ewa Thalén Finné när vi talar
            om de grövre sexualbrotten mot barn, att ni kanske skulle kunna
            tänka er att ta bort preskriptionstiden för dem. I dag är den
            till exempel 15 år för grov våldtäkt. Du sade att man kan anmäla
            det innan man fyller 33, men fram till 33 år kanske inte heller
            är tillräckligt.
          </note>
          <note>
            Jag undrar om det finns någon möjlighet att Ewa Thalén Finné,
            Moderaterna och Alliansen kan tänka sig att ta bort preskriptionstiderna
            för de grövre sexualbrotten mot barn?
          </note>
          <note type="speaker">
            Anf. 7 EWA THALÉN FINNÉ (M) replik:
          </note>
          <note>
            Herr talman! Jag tycker att de förslag som vi lägger fram i dag
            är väl avvägda. Sedan instämmer jag i att sexualbrott mot barn
            inte är vilka brott som helst. Sexualbrott över huvud taget är
            inte vilka brott som helst.
          </note>
          <note>
            Även om man drabbas av ett sexualbrott när man är 18 år kanske
            man aldrig berättar det, utan det kanske också följer med till
            graven. Men även det brottet tar väldigt lång tid för många att
            bearbeta.
          </note>
          <note>
            Jag tycker inte att det i dagsläget finns något skäl att göra
            den här förändringen. Då måste man diskutera preskriptionstider
            för sexualbrott generellt, och så långt är inte jag beredd att
            gå. Jag tycker att det är ett väl avvägt förslag som vi lägger
            fram från Alliansen.
          </note>
          <note type="speaker">
            Anf. 8 RICHARD JOMSHOF (SD) replik:
          </note>
          <note>
            Herr talman! Ewa Thalén talar om Sverigedemokraternas värld.
            Jag säger att i Moderaternas värld är det möjligt för pedofiler
            att arbeta med barn. Varför?
          </note>
          <note>
            Varför vill Moderaterna och regeringen göra det möjligt för pedofiler
            och sexbrottsdömda att jobba i våra svenska skolor?
          </note>
          <note type="speaker">
            Anf. 9 EWA THALÉN FINNÉ (M) replik:
          </note>
          <note>
            Herr talman! När det gäller att jobba i skolan är skollagen mycket
            striktare vad gäller utdrag ur belastningsregistret än vad det
            här lagförslaget är, och det gäller egentligen inte skolan.
          </note>
          <note>
            Jag är tämligen säker på att alla som anställer personal som
            ska jobba med barn kommer att begära att få ett utdrag ur brottsregistret.
            Jag har bland annat haft mycket kontakt med scouterna, som under
            många år har jobbat för att få den här lagen för att kunna kontrollera
            sina egna ledare. Det är däremot lite förvånande att inte arbetsgivaren
            eller uppdragsgivaren själv ska få göra bedömningen.
          </note>
          <note>
            Exemplet jag tog är ett verkligt fall. Säg att man drabbas av
            just detta. När man är 15 år döms man för våldtäkt eller sexuellt
            utnyttjande av underårig. Ska man då inte när man är 19 kunna
            få vara scoutledare eller fotbollstränare eftersom man inte har
            ett rent belastningsregister?
          </note>
          <note>
            En viktig aspekt att ha med är att vi inte kan stänga dörren
            helt. Man måste få göra den individuella prövningen.
          </note>
          <note type="speaker">
            Anf. 10 RICHARD JOMSHOF (SD) replik:
          </note>
          <note>
            Herr talman! Gör man det är risken uppenbar att det kan uppstå
            problem och göras misstag, och det görs misstag. Till exempel
            publicerade DN tidigare en artikel om sexbrottsdömda som jobbar
            kvar i svenska skolor, och det är anmärkningsvärt att det rör
            sig om så många människor.
          </note>
          <note>
            Jag anser att ert förslag är tandlöst. Följden blir att det inte
            bara i våra skolor utan även i annan verksamhet blir möjligt för
            sexbrottsdömda och pedofiler att arbeta med barn. Det är beklagligt.
          </note>
          <note>
            Vi menar att samtliga arbetsgivare ska göras skyldiga att kontrollera
            om den som de vill anställa är dömd för tidigare brottslighet.
            Vi menar att även den som omplaceras till att arbeta med barn
            ska kunna kontrolleras. Vi anser att samtliga arbetsgivare ska
            få spara kopior av dessa belastningsregisterutdrag.
          </note>
          <note>
            Vi anser att man ska vara förbjuden att anställa en grov sexualbrottsling
            för att arbeta med barn. För oss är det en självklarhet just för
            att undvika att misstag görs.
          </note>
          <note>
            Det kan mycket väl vara så att en och annan blir drabbad som
            i det exempel som du tar upp, Ewa Thalén Finné. Det är djupt olyckligt,
            men jag anser att det är ännu mer olyckligt om ett barn utsätts
            för den här sortens brott.
          </note>
          <note>
            För mig är det självklart att preskriptionstiden avskaffas. Vissa
            av dessa brott är mycket grova. Det är anmärkningsvärt att ni
            inte ens vill diskutera möjligheten att ta bort preskriptionstiden.
          </note>
          <note>
            Frågan kvarstår. Varför vill ni att pedofiler och sexbrottsdömda
            ska kunna få jobba med barn i våra skolor och i annan verksamhet
            för barn?
          </note>
          <note type="speaker">
            Anf. 11 EWA THALÉN FINNÉ (M) replik:
          </note>
          <note>
            Herr talman! Det är ett viktigt och bra steg vi tar med den nya
            registerlagstiftningen. Vi vet att den är efterfrågad, bland annat
            av fritidssektorn, scouterna och idrottsvärlden.
          </note>
          <note>
            Lagen är ett komplement till den lagstiftning som finns i bland
            annat skollagen om registerkontroll. Lagen om registerkontroll
            här är ny, för den är tagen från ett annat ställe och är lite
            striktare.
          </note>
          <note>
            Ingen vill att en pedofil eller någon som systematiskt utnyttjar
            barn ska arbeta med barn. Det är en självklarhet.
          </note>
          <note>
            Det är som sagt ett viktigt steg vi tar, men det som jag och
            även Anna Wallén lyfte upp är att det är en chimär att tro att
            vi skyddar våra barn bara för att vi får denna lag. I de allra
            flesta fall vi läser om är förövaren inte tidigare dömd.
          </note>
          <note>
            Därför är det viktigt för alla som arbetar med barn, vare sig
            man är arbetsgivare i ett anställningsförfarande eller arbetar
            i en ideell organisation, att jobba med bemötandet och vara vaksam
            på hur ledaren beter sig. Denna bit måste vi jobba mycket mer
            med, för det är då vi på allvar skyddar barnen.
          </note>
          <note>
            Vi inför en bra lag. Det är bra att alla arbetsgivare som anställer
            människor som ska arbeta med barn får möjlighet att göra denna
            registerkontroll.
          </note>
          <note type="speaker">
            Anf. 12 AGNETA BÖRJESSON (MP):
          </note>
          <note>
            Herr talman! Vi debatterar justitieutskottets betänkande nr 8,
            Stärkt skydd för barn mot sexuella övergrepp . Miljöpartiet står
            bakom de förändringar som regeringen föreslår.
          </note>
          <note>
            Jag ska börja där Ewa Thalén Finné slutade och säga att det behöver
            göras mycket mer framöver. Att tro att detta förslag löser alla
            problem är en chimär, sade hon, och precis så är det. Det behöver
            som sagt göras mycket mer.
          </note>
          <note>
            I regeringens handlingsplan mot sexuell exploatering från 2007
            står att inget barn i Sverige ska utsättas för sexuell exploatering
            och att inga barn i andra länder ska utsättas för sexuell exploatering
            av personer från Sverige. Man skriver att trots det är det tiotusentals
            övergreppsbilder på barn som inte granskas på grund av bristande
            resurser. Följden av detta talade också Anna Wallén om.
          </note>
          <note>
            Dessutom skriver regeringen att professionella som arbetar med
            barn för att tillvarata barns rättigheter inte har tillräcklig
            eller adekvat kunskap om barnsexhandel. Hundratals barn i det
            svenska migrationssystemet försvinner varje år, vilket innebär
            en risk för dessa barn att utsättas för barnsexhandel.
          </note>
          <note>
            Sverige fick senast hösten 2011 kritik från FN:s barnrättskommitté
            för bristande implementering av tilläggsprotokollet om handel
            med barn, barnpornografi och barnprostitution. FN:s barnrättskommitté
            konstaterade att Sveriges myndigheter saknar grundläggande kunskap
            och statistik om barnsexhandel, långsiktiga strategier och effektiv
            koordinering mellan olika aktörer mot barnsexhandel samt att straffsatserna
            inte står i proportion till de grova kränkningar som sexuell exploatering
            av barn utgör.
          </note>
          <note>
            Mycket av den kritik som framförs är upprepad kritik från FN:s
            barnrättskommitté, vilket inte kan tolkas på annat sätt än att
            Sverige väljer att inte prioritera barns rättigheter.
          </note>
          <note>
            Snart två år efter kritiken har inga större ansträngningar gjorts
            från den svenska regeringens håll för att förbättra situationen.
          </note>
          <note>
            Ecpat, som har nämnts flera gånger i dag, arbetar aktivt med
            frågor rörande sexhandel med barn och har länge framhållit bland
            annat vikten av att barnkonventionen ska inkorporeras i svensk
            lag. Det är något som Miljöpartiet drivit under lång tid i socialutskottet.
            Vi har också motionerat för bättre kontroll, vilket ju regeringen
            genomför nu. Det tycker vi är rätt.
          </note>
          <note>
            Framöver behövs mer kunskap om barnperspektivet i rättsväsendet.
            Barnahusen utgör ett viktigt steg på vägen till att tillgodose
            barns rättigheter och skydd i rättssystemet. Vi menar att domstolskvaliteten
            troligtvis hade varit bättre med förbättrade barnutredningar,
            vilket förhoppningsvis blir följden av det utredningssamarbete
            som är under utveckling i barnahusen.
          </note>
          <note>
            Rättsväsendet i stort men framför allt domare behöver ha större
            barnfokus. Vikten av sådan specialkunskap hos domare och andra
            yrkesgrupper inom rättsväsendet lyfts fram både i den nya EU-agendan
            för barns rättigheter och av Europarådet.
          </note>
          <note>
            Det behövs också särskilt fokus på barn i migrationsärenden.
            Det finns barn som kommer till Sverige som löper en hög risk att
            exploateras av människohandlare eller till och med försvinna.
            Det behövs bättre samordning mellan myndigheter när det finns
            misstankar om människohandel.
          </note>
          <note>
            Barn som försvinner eftersöks inte på samma villkor som svenska
            barn i dag, och alltför många barn trillar mellan stolarna i myndigheternas
            hantering av ärenden. Därför behövs större fokus på dessa frågor
            framöver.
          </note>
          <note type="speaker">
            Anf. 13 JOHAN PEHRSON (FP):
          </note>
          <note>
            Herr talman! Det är väldigt bra att kammaren nu är beredd att
            gå vidare och stärka skyddet för barn mot sexuella övergrepp varhelst
            barnen finns. Det gäller inte minst de viktiga och ofta ideella
            verksamheter där barn är på sin fritid för att idrotta, vara i
            naturen eller ägna sig åt kulturellt skapande.
          </note>
          <note>
            Vi vet att det tyvärr finns vuxna människor som är mer eller
            mindre skadade själva och som ägnar sig åt att förgripa sig på
            våra minsta och mest skyddsvärda. Detta är inte något som bara
            förekommer i vårt land, utan det finns tyvärr i hela världen.
          </note>
          <note>
            Vi har nu på bordet ett förslag om lagförändringar som har sin
            grund i dels Europarådet, dels Europeiska unionen. Det tycker
            jag visar vilket viktigt samarbete EU är för att vi tillsammans
            ska se till att vi får en gemensam bottenplatta och ett gemensamt
            minsta skydd i vår del av världen. Därför, herr talman, är EU-samarbetet
            väldigt viktigt.
          </note>
          <note>
            Innhållet är naturligtvis mycket svårare. Det är betydligt enklare
            att gå till storms mot alla mer eller mindre skadade personer
            som ägnar sig åt övergrepp. Vi ska vara kraftfulla mot dem och
            både förebygga och låsa in där det behövs.
          </note>
          <note>
            Men balansen är svår, och det tycker jag att många av talarna
            före mig förtjänstfullt har framhållit. Man ska inte ha en övertro
            på systemet – det kan snarare bli en falsk trygghet. Många människor
            som ägnar sig åt övergrepp är inte med i några register, och då
            hjälper det inte.
          </note>
          <note>
            Kanske går man också väl långt om vartenda uppdrag i en idrottsförening
            måste leda till att man tar ut belastningsregister. Då får människor
            snart inte göra annat.
          </note>
          <note>
            Detta är en bra balans. Man måste också se till – och det tycker
            jag är viktigt – att det inte skapas några nya privata register
            i idrottsföreningar eller fritidsgårdar med stora pärmar där alla
            som jobbar där och vad som står i deras belastningsregister nedtecknas.
          </note>
          <note>
            Detta är ett försök och en viktig del i att ytterligare strama
            åt möjligheterna för de människor som trots allt vill nästla sig
            in för att söka upp barn och medvetet skada och kanske förstöra
            livet för dem. Folkpartiet tycker att balansen är rimlig och riktig.
          </note>
          <note>
            När man kommer till preskriptionstiderna tycker jag att det har
            förts en motsvarande diskussion här i kammaren, herr talman. Man
            vill gärna gå till storms mot detta och dessa skadade och sjuka
            människor som har förstört livet för andra. Ingen kan säga emot
            det. Men i grunden måste vi komma ihåg att preskriptionstider
            – förutom att ha en lång historia – har sin grund i processekonomi.
          </note>
          <note>
            Inget parti här inne – vi är alla representerade – känner att
            det finns hur mycket resurser som helst till rättsvårdande myndigheter,
            polis, åklagare och domstolar. Dessa brott pågår just nu. Med
            de resurser vi har måste vi någonstans bestämma om vi ska utreda
            fall som är 35 år gamla för att vi har tagit bort alla preskriptionstider.
          </note>
          <note>
            Eller ska vi ägna oss åt att i dag använda maximerade resurser
            för att stoppa de brott som pågår nu och se till att vi får de
            bästa utredningarna och att de aktiva personerna snarast låses
            in? Detta är den uppfattning Folkpartiet tycker är rimligast att
            föra in här. Ytterst ska detta ses som en fråga om processekonomi.
          </note>
          <note>
            För de värsta brotten har vi gjort mycket för att flytta fram
            och helt avskaffa preskriptionstiderna, inte minst med tanke på
            att den tekniska bevisningen har blivit alltmer träffsäker och
            når allt längre.
          </note>
          <note>
            Här finner vi en bra balans, tycker Folkpartiet. Men vi utesluter
            inte alls att vi återkommande har breda översyner av hela preskriptionsregelverket.
            Vi får dock aldrig glömma att det handlar om en värld med begränsade
            resurser.
          </note>
          <note>
            Jag har sett alla partiers budgetalternativ, och de är trots
            allt begränsade. Därför måste man bestämma var man ska satsa pengarna,
            och det är alltid här och nu – de brott som är någorlunda i närtid.
            Där kommer preskriptionstiderna in som en viktig del för att polisen
            ska veta hur de ska prioritera.
          </note>
          <note>
            Slutligen, herr talman, tycker jag att det har kommit upp många
            viktiga verklighetsbeskrivningar som visar hur allvarlig denna
            brottslighet är och hur viktigt det är att vi jobbar brett med
            det förebyggande och det repressiva – att jaga och låsa in människor
            som medvetet skadar barn och kanske förstör deras liv för alltid.
          </note>
          <note>
            Det är viktigt att nämna att vi gör mycket. Jag och Folkpartiet
            tror mycket på den nya polisorganisation som vi nu sjösätter för
            att effektivisera detta arbete. Det är klart att när 21 myndigheter
            gör samma sak med begränsade resurser – särskilt de mindre polismyndigheterna
            – blir det ingen riktig kraft i bekämpandet av denna typ av brott.
            Där kommer en nationell polis att bli mer effektiv. Det ser jag
            fram emot.
          </note>
          <note>
            Det som har kommit fram om gränslösheten och att barn utsätts
            för övergrepp på beställning i hela världen – i Sverige eller
            i något land på andra sidan jordklotet – tycker jag visar att
            internationellt samarbete är extremt viktigt.
          </note>
          <note>
            Jag och Folkpartiet vill påminna kammaren om att det finns ett
            vägval här. Vi kan gå in i det utmärkta samarbete i Europeiska
            unionen som dagens betänkande är fullt av. Men flera som sitter
            här vill gå ur Europeiska unionen och tycker att det är dåligt.
            Det tycker jag är konstigt.
          </note>
          <note>
            Om man på allvar vill skydda barn och bekämpa dem som skadar
            och förstör livet för barn måste man på fullt allvar vara beredd
            att samarbeta. Det finns ett samarbete i vår del av världen som
            är helt avgörande, och det heter Europeiska unionen. Men det får
            vi prata mer om under kommande månader.
          </note>
          <note>
            Folkpartiet yrkar bifall till förslaget i propositionen, herr
            talman, och avslag på reservationen i betänkandet.
          </note>
          <note type="speaker">
            Anf. 14 ANNA WALLÉN (S) replik:
          </note>
          <note>
            Herr talman! Jag studsade till lite i min bänk när Johan Pehrson
            från Folkpartiet talade om preskriptionstiderna och att skälet
            till att inte avskaffa preskriptionstiderna när det gäller sexualbrott
            mot barn handlar om processekonomi.
          </note>
          <note>
            Om man ska bekämpa sexualbrott mot barn måste det få kosta pengar.
            Sedan tror inte jag att de fall som Johan Pehrson från Folkpartiet
            refererar till och som går 35 år tillbaka i tiden är jättemånga
            eller skulle belasta rättsväsendet. För mig och Socialdemokraterna
            får barn kosta pengar. Om man kan klara upp de här brotten och
            hjälpa ett barn som blivit utsatt för sexuella övergrepp att ta
            sig igenom livet måste det få kosta pengar.
          </note>
          <note>
            Att avskaffa preskriptionstiderna för sexualbrott mot barn är
            en viktig signal till gärningsmännen – till de sjuka och störda
            personer du pratar om som utsätter skyddslösa barn för övergrepp.
            De ska veta att oavsett när brotten begicks kan de bli dömda för
            dem.
          </note>
          <note>
            Jag vill fråga Johan Pehrson: Menar du allvar med det du sade,
            att det är ekonomin som är skälet till att ni inte vill avskaffa
            preskriptionstiderna för sexualbrott mot barn?
          </note>
          <note type="speaker">
            Anf. 15 JOHAN PEHRSON (FP) replik:
          </note>
          <note>
            Herr talman! Folkpartiets uppfattning är att så länge resurserna
            är begränsade är det viktigt att de används på rätt sätt.
          </note>
          <note>
            Om man tar upp en grundläggande bok i straffrätt ser man att
            grunden för preskriptionstiderna delvis är att det finns en processekonomisk
            tanke. Det är väldigt svårt att utreda brott som är 25 år gamla.
            Vi har gjort allt för att ta bort preskriptionstiderna för de
            absolut värsta brotten.
          </note>
          <note>
            Man kan se på de brott som är aktuella i detta betänkande – försök
            till köp av sexuell tjänst. Det finns så många brott som pågår
            just nu mot barn i Sverige, Europa och världen. Vi måste vara
            beredda att rikta resurserna mot den pågående brottsligheten om
            inte Anna Wallén och Socialdemokraterna har en enorm påse pengar
            för att särskilt jobba med detta. Vi vet hur det ser ut, men det
            tycker jag är ett viktigt argument. Det blir mycket svårt att
            utreda annars.
          </note>
          <note>
            Som jag sade utesluter inte Folkpartiet någonsin att vi fortsätter
            att brett se över preskriptionstiderna. Trenden de senaste åren
            har varit att vi har ändrat dem för de grövsta brotten mot barn.
          </note>
          <note>
            Enligt Folkpartiet handlar försök till köp av sexuell tjänst
            till exempel om en ung pojke eller kvinna som är 17 år gammal.
            Att vi helt ska ta bort preskriptionstiderna för denna typ av
            brott och utreda dem 25 år senare känns inte som ett riktigt användande
            av resurserna. Det kan upplevas som en brutal åsikt, herr talman,
            men jag tycker att den är helt rimlig.
          </note>
          <note type="speaker">
            Anf. 16 ANNA WALLÉN (S) replik:
          </note>
          <note>
            Herr talman! Johan Pehrson säger att det kostar väldigt mycket
            pengar om vi tar bort preskriptionstiderna för sexualbrott mot
            barn. Jag undrar om du har räknat på det, vad din uppskattning
            är och vad du baserar det på.
          </note>
          <note>
            Att ta bort preskriptionstiderna när det gäller sexualbrott mot
            barn handlar om upprättelse, som jag pratade om i mina anföranden
            tidigare i dag. Pengar kan inte vara det som avgör. Du pratar
            också om köp av sexuell handling av barn och sade att det har
            ett lågt straffvärde och att det skulle vara helt orimligt att
            avskaffa den typen av preskriptionstid.
          </note>
          <note>
            Då undrar jag om Johan Pehrson och Folkpartiet är beredda att
            gå med på det vi socialdemokrater vill, att se över möjligheten
            att till exempel avskaffa preskriptionstiderna för grövre brott.
            Är Johan Pehrson och Folkpartiet beredda att ta bort preskriptionstiderna
            för till exempel våldtäkt mot barn, grov våldtäkt mot barn?
          </note>
          <note type="speaker">
            Anf. 17 JOHAN PEHRSON (FP) replik:
          </note>
          <note>
            Herr talman! Kommer Socialdemokraterna med ett papper där man
            möjligtvis begränsar sig något ska Folkpartiet självklart titta
            på detta, för det finns inget som är så viktigt. Men det kräver
            i så fall att Anna Wallén skjuter till resurser, om man säger
            att alla preskriptionstider ska bort vad gäller den här typen
            av brottslighet mot barn.
          </note>
          <note>
            Att säga att allt ska bort är inte rimligt. När vi pratar om
            de absolut grövsta brotten har tidigare regeringar – även socialdemokratiska,
            faktiskt – i åratal varit beredda att skjuta upp preskriptionstiderna,
            inte minst när det gäller när man ska sätta i gång preskriptionstidens
            tidtagarur, så att säga. Nu gör vi det ytterligare upp till 18
            år, och det tycker jag är ett stort steg framåt. Men det är en
            balansgång. Det handlar inte om att ge något frikort.
          </note>
          <note>
            Jag måste vara ärlig och säga till er – och det är bra om ni
            tar till er det också – att det handlar om hur polisen ska prioritera
            sina resurser. Vi kan gå till de barnutredare inom svensk polis
            som just i dag går hem och mår dåligt för att de inte hinner hålla
            ytterligare två förhör under dagen i ett ärende som är akut. Ska
            de ta upp ett rättsfall som är 25 år gammalt och börja rota i
            det också? Det känns som att de brott som är aktuella nu är rätt
            mycket mer prioriterade. Det är det som preskriptionstiderna handlar
            om delvis, som jag sade.
          </note>
          <note>
            (TREDJE VICE TALMANNEN:
          </note>
          <note>
            Jag får informera om att Johan Linander, som är upptagen på talarlistan,
            sitter fast i en buss i någon trafiksituation samt att Lena Olsson,
            som också finns på talarlistan, har anmält sjukdom som förhinder
            för att delta i debatten.)
          </note>
          <note type="speaker">
            Anf. 18 STEFAN SVANSTRÖM (KD):
          </note>
          <note>
            Herr talman! Det må vara ett uttjatat uttryck, men barnen är
            vår framtid. Det är de som föds och växer upp i vårt land i dag
            som ska bygga landet vidare. Det är de som ska ta över stafettpinnen
            när vi inte längre orkar och förmår. Och det är de som ska göra
            den insats som krävs för att de i sin tur ska ge sina egna barn
            de allra bästa förutsättningarna att växa upp, utvecklas och leva
            sina liv i frihet, hälsa och välstånd, precis som vi har fått
            denna gåva av våra föräldrar. Det är en del av det eviga kretslopp
            som vi fötts till på denna jord.
          </note>
          <note>
            Vi i vuxenvärlden har ett särskilt ansvar för våra barn. Det
            är vi som sätter barnen till världen, och det är vi som ska sörja
            för att de får de bästa förutsättningarna att utvecklas till personer
            som är välrustade för den utmaning som väntar dem. När vi fallerar
            i det ansvaret gör vi det inte bara mot de enskilda barnen utan
            mot hela mänskligheten.
          </note>
          <note>
            När vuxna utsätter barn för sexuella övergrepp är det inte bara
            ett angrepp på det enskilda barnet utan ett angrepp på mänsklighetens
            framtid. På sätt och vis är det också ett av vuxenvärldens främsta
            svek, för vi kan aldrig kräva att barnen själva ska vara rustade
            mot dessa övergrepp. Det är endast vi vuxna som är kapabla att
            förhindra andra vuxna att begå dessa övergrepp.
          </note>
          <note>
            Under 2012 anmäldes 6 320 våldtäkter i vårt land. Av dessa anmälningar
            var nära hälften – 2 880 – anmälningar om våldtäkt mot barn under
            18 år. Enligt Brås kunskapsrapport Polisanmälda våldtäkter mot
            barn från 2011 är utvecklingen av antalet anmälda sexualbrott
            mot barn fortsatt alarmerande. Om detta beror på att fler brott
            anmäls eller att de sexuella övergreppen mot barn ökar går inte
            att utröna. Men alldeles oavsett hur det faktiskt förhåller sig
            är mörkertalet fortsatt stort och det totala antalet övergrepp
            alldeles oacceptabelt många.
          </note>
          <note>
            Det går inte nog att varna för konsekvenserna av detta svek.
            Jag vill citera Brås rapport om vad denna brottslighet leder till:
          </note>
          <note>
            Forskning visar att barn och ungdomar är en särskilt sårbar grupp
            när det gäller djupt integritetskränkande brottstyper som sexualbrott.
            – – – Det beror bland annat på att brotten sker under en tid då
            offren håller på att utveckla förmågor till intimitet, tillit,
            integritet och även sin sexualitet Utsattheten kan leda till negativa
            konsekvenser på både kort och lång sikt, bland annat i form av
            ångest, depression, inlärningsproblem, missbruk, kriminalitet,
            självskade- och självmordsbeteende samt relationssvårigheter och
            sexuella problem.
          </note>
          <note>
            Kort sagt: En stor del av de problem vi ser bland barn och unga
            i dag kan härledas till sexuella övergrepp mot barn.
          </note>
          <note>
            Herr talman! Vi kristdemokrater driver en agenda för att förbättra
            barns och ungas uppväxtvillkor i vårt land. Givet vad vi vet om
            sexuella övergrepp mot barn och deras konsekvenser är vi kristdemokrater
            både stolta och glada för det arbete som regeringen har lagt ned
            på att bekämpa dessa brott.
          </note>
          <note>
            Det förslag som ligger på riksdagens bord är bara ett exempel
            på hur regeringen stegvis har ökat möjligheterna att förhindra
            sexuella övergrepp mot barn. I detta fall är det extra glädjande
            att motsvarande skärpningar görs inom hela EU så att barns rättigheter
            värnas även i andra länder.
          </note>
          <note>
            Jag vill gärna lyfta fram att det genom de förändringar som föreslås
            avseende preskriptionstiderna blir möjligt att inte bara pröva
            fler brott utan också att fler av de drabbade barnen kommer att
            kunna föra sin egen talan. Detta är viktigt eftersom många av
            de barn som har utsatts för brott inte blir medvetna om det förrän
            långt senare i livet eller har blivit utnyttjade av någon närstående.
            Här, herr talman, har jag goda förhoppningar om att föreliggande
            ändringar leder till att fler oanmälda brott anmäls, liksom till
            att fler av dessa brott klaras upp med fällande domar.
          </note>
          <note>
            Förslaget är också viktigt i de delar som rör registerkontroll
            av personer som ska arbeta med barn. Genom detta blir det möjligt
            att kontrollera om det finns tidigare domar mot personer som söker
            anställning inom förskola, skola, hälso- och sjukvård eller andra
            arbeten och frivilligverksamheter där de regelbundet kommer i
            kontakt med barn. Det är visserligen inget heltäckande verktyg
            – det har vi hört i debatten – men det är likafullt ett viktigt
            sådant.
          </note>
          <note>
            Vuxenvärldens ansvar i detta avseende går dock långt bortom registerkontroller.
            Det vi ska vinnlägga oss om är att oförtrutet arbeta mot det som
            måste vara en nollvision när det gäller sexuella övergrepp mot
            barn. Det är vårt ansvar som vuxna – ett ansvar som vi aldrig
            kan avsäga oss.
          </note>
          <note>
            Herr talman! Jag yrkar bifall till propositionen och avslag på
            reservationerna till betänkandet.
          </note>
          <note type="speaker">
            Anf. 19 JOHAN LINANDER (C):
          </note>
          <note>
            Herr talman! Ibland blir morgnarna inte som har tänkt sig, och
            ibland blir de faktiskt ännu sämre. Jag beklagar att jag inte
            var här när det var min tur, så nu får det bli fyra minuter i
            stället.
          </note>
          <note>
            Som jag ser det är det som håller på att hända i samhället en
            fara, att allt fler arbetsgivare hela tiden begär utdrag ur belastningsregistret
            när de tänker anställa. Det måste trots allt finnas en chans för
            den som har begått ett brott att komma tillbaka till samhället,
            till ett laglydigt liv med ett hederligt jobb. Om en dom betyder
            stängda dörrar för all framtid är risken att en sådan person fortsätter
            med kriminalitet mycket stor.
          </note>
          <note>
            När det gäller sexualbrott mot barn är det helt andra överväganden
            som man också måste göra. Den som tidigare har dömts för barnpornografibrott
            eller andra sexualbrott mot barn ska aldrig mer få jobba med barn.
            Barnens bästa går före allt det andra.
          </note>
          <note>
            Som jag misstänker att andra debattörer har sagt tidigare innebär
            den nya lag som nu kommer att träda i kraft egentligen något som
            vi från Centerpartiet har förespråkat under lång tid. Man ska
            vara medveten om att många ideella organisationer och föreningar
            redan tidigare har begärt att få utdrag ur belastningsregistret.
            Men då har man varit tvungen att lämna ett helt utdrag, med alla
            brott som har begåtts. Den nya lagstiftningen innebär att man
            kommer att kunna få ut ett begränsat utdrag ur belastningsregistret,
            vilket i sin tur gör att integritetskränkningen blir mindre eftersom
            man behöver visa upp en mindre del av det som står i belastningsregistret
            i stället för allt.
          </note>
          <note>
            Samtidigt måste man ändå varna för den övertro på utdrag ur belastningsregistret
            som man ibland när man diskuterar de här frågorna upptäcker att
            det finns. Man ska komma ihåg att de allra flesta som begår den
            här typen av brott inte är dömda tidigare och alltså inte finns
            i belastningsregistret för den här typen av brott.
          </note>
          <note>
            Trots att man kan kräva utdrag ur belastningsregister måste man
            ändå ha samma kontroll och vaksamhet över dem som jobbar med barn.
            Det finns ingen garanti för att inget kan hända bara för att man
            har begärt ut utdraget.
          </note>
          <note>
            När det gäller preskriptionstid är jag generellt positiv till
            allt som kan göras för att förhindra övergrepp mot barn, speciellt
            sexuella övergrepp mot barn, men samtidigt måste man i förslagen
            fundera på om det hjälper barnet. Är det relevant att utreda sexuellt
            ofredande 50 år senare? Det kanske är bättre att lägga just de
            utredningsresurserna på färskare brott.
          </note>
          <note>
            Jag utesluter inte på något sätt att preskriptionstiderna behöver
            ses över. Den tekniska utvecklingen, inte minst dna-tekniken,
            gör att man kan utreda brott på ett mycket bättre sätt trots att
            lång tid har gått. Som svar till Sverigedemokraterna och Socialdemokraterna
            vill jag säga: Vi kan inte plocka ut en typ av brott och säga
            att vi ska göra om preskriptionstiden där. Det är kanske i stället
            på sin plats att se över preskriptionstiderna i stort och se om
            de behöver förändras.
          </note>
          <note>
            Överläggningen var härmed avslutad.
          </note>
          <note>
            8 § Internationell delgivning
          </note>
          <note>
            Tredje vice talmannen konstaterade att ingen talare var anmäld.
          </note>
          <note>
            9 § Fortsatt giltighet av de tidsbegränsade lagarna om hemliga
            tvångsmedel
          </note>
          <note type="speaker">
            Anf. 20 MARIA FERM (MP):
          </note>
          <note>
            Herr talman! I dag ska vi debattera fortsatt giltighet för de
            tidsbegränsade lagarna om hemliga tvångsmedel. Regeringen har
            gett polisen stora möjligheter att i hemlighet övervaka medborgare
            på olika sätt. Lagarna är integritetskränkande och kontroversiella
            och därför tidsbegränsade. Jag misstänker dock att de så småningom
            kommer att permanentas som så ofta görs med liknande lagstiftning.
          </note>
          <note>
            När det gäller hemliga tvångsmedel såsom hemlig rumsavlyssning
            och hemlig teleavlyssning ser vi i dagsläget inte något tvivel
            kring att det finns behov av sådan lagstiftning i det brottsbekämpande
            arbetet. Däremot finns det väldigt många problem och frågetecken
            som gör att vi anser att tidsbegränsningen inte ska förlängas.
          </note>
          <note>
            Generellt har regeringen stora problem med att hantera integritetsskyddet
            på ett tillfredsställande sätt. Vi behöver inte gå in på saker
            som datalagring, Ipred eller FRA för att konstatera det. Det finns
            ingen myndighet eller minister som har huvudansvar för integritetsskyddet,
            vilket tyvärr säger något om integritetsfrågornas låga ställning
            hos den svenska regeringen.
          </note>
          <note>
            Det börjar närma sig krissituation när det gäller integritetsskyddet.
            Sverige bör därför införa en myndighet som har det samlade ansvaret
            för integriteten – en integritetsskyddsmyndighet som ligger under
            riksdagen.
          </note>
          <note>
            Innan en förlängning av de tillfälliga lagarna görs eller permanens
            över huvud taget diskuteras krävs att ett antal problem löses.
            Det handlar om att konstatera huruvida lagarna är effektiva och
            kostnadseffektiva. Det handlar om att Säkerhets- och integritetsskyddsnämnden
            i sin tillsynsverksamhet har konstaterat brister hos polis och
            säkerhetspolis när det gäller gallring av personuppgifter – det
            görs helt enkelt inte – och svårigheter vid avlyssning av så kallade
            skyddade samtal. De har också funnit flera andra brister när det
            gäller användningen av hemliga tvångsmedel.
          </note>
          <note>
            Åklagarna har olika uppfattning om när en hemlig teleavlyssning
            ska avbrytas i de fall den misstänkte frihetsberövas. De tar i
            olika stor utsträckning del av sådan information som kommer in
            till en beslagtagen mobiltelefon efter att den undersökts. Åklagarnas
            rättstillämpning av de regler som styr underrättelseskyldigheten
            till enskild förefaller inte vara enhetlig.
          </note>
          <note>
            I vissa fall åsidosätts skyldigheten att besluta om förstöring
            av upptagningar eller uppteckningar från hemliga tvångsmedel.
            Polisen saknar rutiner för att säkerställa att även kopior av
            sådana upptagningar och uppteckningar förstörs och för att säkerställa
            att avlyssningsförbudet av så kallade försvararsamtal iakttas.
            Sammantaget är det här så pass allvarliga brister att det är uppseendeväckande
            att regeringen inte har gjort något för att åtgärda dessa.
          </note>
          <note>
            Dessutom brister myndigheternas dokumentation över åtgärder som
            vidtas i ärenden om hemliga tvångsmedel i flera avseenden, och
            lagstiftningen som reglerar frågor om användning av hemliga tvångsmedel
            är i vissa fall oprecis och ger utrymme för olika tolkningar.
            I vissa fall saknas regler i lag eller annan författning.
          </note>
          <note>
            I januari 2013 fann Säkerhets- och integritetsskyddsnämnden att
            olovlig övervakning av digital information skett i realtid hos
            en polismyndighet. Kritiska synpunkter mot hur de aktuella lagarna
            har använts återfinns inte bara i Säkerhets- och integritetsskyddsnämndens
            granskningar utan har även framkommit i andra granskningar.
          </note>
          <note>
            År efter år framkommer kritik mot personuppgiftshantering och
            hur dessa lagar används. Att regeringen förlänger lagstiftningen
            år efter år utan att åtgärda alla dessa problem är mycket oroväckande.
            Det tyder på att kritiken inte tas på allvar och på att integritetsskyddet
            inte är viktigt för regeringen.
          </note>
          <note>
            Herr talman! Utöver integritetsskyddsmyndigheten vill jag föreslå
            en åtgärd som också skulle förbättra skyddet för integriteten.
            I dag finns offentliga ombud med vid domstolsprövningar av tillstånd
            för hemliga övervakningar i alla fall utom de som avser hemlig
            teleövervakning. Tvärtemot vad som anförts av Utredningen om vissa
            hemliga tvångsmedel borde offentliga ombud även medverka i ärenden
            om hemlig teleövervakning. Utredningen föreslår att åklagare ska
            kunna meddela interimistiska beslut om hemliga tvångsmedel. Vi
            avstyrker detta förslag, men anser att det – om det finns ett
            sådant behov av snabba beslut som utredningen lämnar förslag om
            – ska införas en skyldighet för domstolar att ha jour, så att
            de kan fatta snabbare beslut än i dag.
          </note>
          <note>
            Det finns enligt vår uppfattning ett behov av detta även från
            andra perspektiv, såsom att domstolar ska kunna förordna offentliga
            försvarare eller andra legala företrädare i brottsprocessen under
            jourtid. Det är särskilt viktigt när det handlar om frihetsberövade
            personer och i synnerhet barn under 18 år, som kan få vänta länge
            i arrest utan tillgång till ordentligt försvar vid förhör. Detta
            kan leda till att personer låter sig förhöras utan närvaro av
            offentlig försvarare bara för att förkorta tiden i arrest.
          </note>
          <note>
            Andra exempel på frågor som är värda att uppmärksamma är polisens
            bristande möjlighet att i datasystem gallra uppgifter och vikten
            av att bygga in olika integritetsskyddsmekanismer. Det borde också
            finnas möjlighet för tillsynsorgan att rikta förelägganden mot
            de granskade myndigheterna om att vidta åtgärder, något som saknas
            i dag.
          </note>
          <note>
            Avslöjandena som har gjorts den senaste tiden om amerikanska
            NSA:s närmast totala övervakning av elektronisk kommunikation,
            med sannolik svensk koppling, tillsammans med uppgifterna om polisregister
            om romer i Sverige gör att riksdagens roll som rättsstatens garant
            blir än mer central. Vi anser därför att det sammantaget behövs
            ett omtag för att ta fram åtgärder för att stärka integritetsskyddet
            vid de brottsutredande myndigheternas användande av hemliga tvångsmedel.
            Tillsättandet av en kriskommission för integritetsskyddet är en
            viktig del av det och inrättandet av en integritetsskyddsmyndighet
            en annan.
          </note>
          <note>
            Jag står självfallet bakom alla våra reservationer, men för tids
            vinnande yrkar jag bifall endast till reservationerna 1 och 4.
          </note>
          <note>
            I detta anförande instämde Agneta Börjesson (MP).
          </note>
          <note type="speaker">
            Anf. 21 JENS HOLM (V):
          </note>
          <note>
            Herr talman! Regeringen föreslår att tre lagar som egentligen
            skulle löpa ut i slutet av detta år ska förlängas till den 31
            december 2014. Dessa lagar har alla det gemensamt att de ger de
            brottsbekämpande myndigheterna mycket långtgående möjligheter
            att inkräkta på personers privatliv. Enskilda individer kan bli
            utsatta för att deras telefoner blir avlyssnade, att de blir inspelade
            av hemliga videokameror eller att de till och med avlyssnas i
            sitt hem genom så kallad buggning.
          </note>
          <note>
            Användandet av hemliga tvångsmedel blir allt vanligare inom det
            polisiära arbetet. Endast mellan 2010 och 2011 ökade användningen
            av hemliga tvångsmedel från 3 300 tillstånd till drygt 5 000.
            I personer räknat handlar det om att 17 procent fler har avlyssnats
            eller övervakats under endast ett års tid, alltså från 1 700 till
            drygt 2 000 personer. Det är en kraftig ökning, och då handlar
            det om endast ett år.
          </note>
          <note>
            Vi i Vänsterpartiet var redan när lagarna infördes mycket kritiska.
            Vi kritiserade att den temporära karaktären på lagarna skulle
            bli permanent, vilket vi nu ser tecken på. I synnerhet kritiserade
            vi att lagarna innebar en oproportionerligt stor inskränkning
            av de enskilda personernas integritet. Till detta kan vi lägga
            den mänskliga faktorn hos dem som använder de hemliga tvångsmedlen;
            hur fina intentioner man än har om att reglera lagar om hemliga
            tvångsmedel blir resultatet inte alltid som man hoppats. Det är
            människor som är inne i systemet, och människor gör misstag.
          </note>
          <note>
            Det sistnämnda framgår av rapporten från Säkerhets- och integritetsskyddsnämnden.
            Där konstateras att övervakningslagarna vid flera tillfällen inte
            har tillämpats på rätt sätt, att enskilda som varit utsatta för
            hemliga tvångsmedel inte har underrättats, att uppteckningar som
            skulle ha förstörts inte blivit förstörda och att elektronisk
            avlyssning gjorts på fel sätt. Det är inte förvånande. Som jag
            sade är det människor som är inne i systemet. Människor ges stora
            befogenheter och möjligheter att avlyssna och använda sig av hemliga
            tvångsmedel. Då är risken stor att det sker misstag, vilket också
            Säkerhets- och integritetsskyddsnämndens rapport från maj visar.
          </note>
          <note>
            Skälet till att dessa lagar tillkom som tidsbegränsade lagar
            var att de noggrant skulle utvärderas och vägas utifrån sitt syfte
            och resultat. Jag kan inte se att vi fått någon bra sådan utvärdering.
            Därför anser vi i Vänsterpartiet att lagarna inte ska förlängas.
            Vi anser dock att vissa tvångsmedel kan vara nödvändiga i det
            polisiära arbetet, till exempel hemlig telefonavlyssning, men
            det ska ske efter noggrann prövning och beslut i domstol. Det
            ska också ske inom ramen för en myndighet och när vi har andra
            metoder på plats som stärker den personliga integriteten. Sådana
            metoder finns inte i dag. Hemlig rumsavlyssning, buggning, kan
            aldrig tillåtas. Därför säger vi gör om, gör rätt, och jag yrkar
            bifall till reservation 1.
          </note>
          <note>
            Det senaste halvåret har vi matats med mer information än troligen
            någonsin tidigare om hur omfattande avlyssningen och spioneriet
            varit på det globala planet. USA:s nationella säkerhetsorgan NSA
            har skaffat sig möjlighet att samla in uppgifter från miljontals
            internetanvändare världen över. De har avlyssnat EU-kontor och
            dessutom troligen spionerat på flera av världens absolut viktigaste
            politiska ledare. Extra anmärkningsvärt i det sammanhanget är
            att svenska FRA tycks ha spelat en strategisk roll i det omfattande
            spionaget. Det här är inte tillfället att gå till botten med den
            stora övervakningsskandalen. Förra veckan hade vi på initiativ
            av Vänsterpartiet en aktuell debatt i riksdagen om det.
          </note>
          <note>
            Jag tycker att den stora övervakningsskandalen ytterligare understryker
            vikten av att vi måste stärka integriteten. I detta betänkande
            har Vänsterpartiet ett antal förslag till hur integriteten för
            den enskilde individen ska kunna förbättras. Jag skulle särskilt
            vilja framhålla vårt förslag, som vi har tillsammans med Miljöpartiet,
            om en samlad integritetsskyddsmyndighet. I dag kan den enskilde
            utsättas för övergrepp på många olika sätt – på nätet, av privata
            företag, av staten. Personuppgifter kan samlas in av arbetsgivare
            och används på ett felaktigt sätt. Det är bara några exempel.
          </note>
          <note>
            I dag är ansvaret för det hela oklart, och frågan faller mellan
            stolarna. Jag välkomnar därför att regeringen föreslår inrättandet
            av en parlamentariskt sammansatt kommitté på området. Det är ett
            litet steg framåt. Men en kommitté har ett begränsat ansvar och
            kan inte ta tag i frågan på samma sätt som en helt ny myndighet
            när det gäller att stärka integriteten. Därför behövs en integritetsskyddsmyndighet,
            och jag yrkar bifall till reservation 4.
          </note>
          <note type="speaker">
            Anf. 22 PATRICK RESLOW (M):
          </note>
          <note>
            Herr talman! I föreliggande ärende föreslås de tidsbegränsade
            lagarna och regleringarna om hemliga tvångsmedel förlängas fram
            till och med den 31 december 2014. Jag vill först och främst yrka
            bifall till utskottets förslag i betänkandet.
          </note>
          <note>
            Lagen om hemlig rumsavlyssning och lagen om åtgärder för att
            förhindra vissa särskilt allvarliga brott trädde i kraft den 1
            januari 2008 och var tidsbegränsade först fram till den 31 december
            2010 och har sedan förlängts vid två tillfällen. Hemlig rumsavlyssning,
            även kallad buggning, avser avlyssning eller upptagning i hemlighet
            genom ett tekniskt hjälpmedel som återger ljud av tal i enrum,
            samtal mellan andra eller förhandlingar vid ett sammanträde eller
            dylikt som allmänheten inte har tillträde till. Hemlig rumsavlyssning
            får användas vid förundersökningar om brott där minimistraffet
            är minst fyra års fängelse eller i lagen särskilt uppräknade brott
            där straffvärdet uppgår till minst fyra års fängelse. Exempel
            på brottstyper där hemlig rumsavlyssning kan användas är mord,
            grovt rån, människohandel, våldtäkt mot barn och grovt narkotikabrott.
          </note>
          <note>
            Lagen om åtgärder för att förhindra vissa särskilt allvarliga
            brott ger möjlighet att använda hemlig avlyssning av elektronisk
            kommunikation, hemlig övervakning av elektronisk kommunikation,
            hemlig kameraövervakning och postkontroll för att förhindra brott.
            Exempel på sådana brott är sabotage, uppror, spioneri och terroristbrott.
          </note>
          <note>
            Sedan den 1 januari 2009 finns också möjlighet att använda hemliga
            tvångsmedel vid förundersökning om brott som ansetts särskilt
            farliga för landets säkerhet. Dessa tvångsmedel används uteslutande
            inom Säkerhetspolisens ansvarsområde och riktar in sig på brott
            som sabotage, mordbrand, allmänfarlig ödeläggelse, vissa högmålsbrott
            och vissa brott mot rikets säkerhet. Lagens giltighetstid har
            i detta fall förlängts vid ett tillfälle.
          </note>
          <note>
            Vidare finns sedan den 1 juli 2012 möjlighet för de brottsbekämpande
            myndigheterna att hämta in uppgifter om elektronisk kommunikation
            i syfte att upptäcka, förebygga eller förhindra vissa brott inom
            Säkerhetspolisens ansvarsområde.
          </note>
          <note>
            Det bör med tanke på debatten hittills understrykas att det finns
            skarpa begränsningar i användandet av de här lagarna. Det gäller
            inte bara brottstyperna utan även de formella förutsättningarna;
            det handlar då om mycket grova brott. Dessutom finns regler som
            avser tillståndsprövning, vem som ger tillstånd och när tillstånd
            ska ges. Det handlar vidare om hur överskottsinformation kan användas
            i olika fall.
          </note>
          <note>
            De nu aktuella lagstiftningarna har utvärderats i utredningen
            Hemliga tvångsmedel mot allvarliga brott , SOU 2012:44. I denna
            utvärdering har en omfattande kartläggning av användningen av
            de tidsbegränsande lagarna gjorts. Bland annat har utredningen
            fäst särskild uppmärksamhet på lagarnas nytta och grad av integritetsintrång.
            Utifrån kartläggningen har utredningen kommit fram till att tillämpningen
            av de tidsbegränsade lagarna har medfört en beaktansvärd nytta
            och att det finns ett påtagligt behov av regleringen. Utredningen
            anser inte att lagstiftningen står i strid med regeringsformens
            eller Europakonventionens krav.
          </note>
          <note>
            Utredningen landar därför i bedömningen att de tidsbegränsade
            lagarna kan permanentas framöver. Det är alltså en kraftfull tillstyrkan
            utredningen gör av lagarnas betydelse och nytta.
          </note>
          <note>
            Lagstiftning som berör olika typer av integritetsintrång ska
            naturligtvis alltid behandlas med försiktighet. Just därför krävs
            det noggranna överväganden i det fall en permanent lagstiftning
            så småningom ska förverkligas. Samtidigt måste man väga in aspekten
            att brottsbekämpningen ska vara så effektiv som möjligt. I detta
            ligger också att ge de brottsbekämpande myndigheterna de redskap
            och metoder som krävs för att kunna genomföra noggranna förundersökningar
            och lägga fram tillräckliga bevis i domstolen.
          </note>
          <note>
            Utskottets majoritet har vid behandlingen av detta ärende valt
            att ställa sig bakom regeringens förslag. Vi noterar att regeringen
            nu, efter att ha tagit del av den utvärdering som gjorts, omsorgsfullt
            och grundligt överväger förslagen i syfte att utforma en väl avvägd
            tvångsmedelsreglering som står sig i längden. Mot denna bakgrund
            tillstyrker vi förlängningen av de tidsbegränsade lagarna om hemliga
            tvångsmedel samt en förlängning av Säkerhetspolisens utökade möjligheter
            att inhämta uppgifter om elektronisk kommunikation i underrättelseverksamhet.
          </note>
          <note>
            Herr talman! Det måste också markeras och understrykas att utskottet
            inte är enigt. Miljöpartiet och Vänsterpartiet fortsätter att
            vara – som de själva säger – djupt skeptiska till de aktuella
            lagarna. Det må vara hänt. Men det är ett synnerligen stort steg
            från att vara djupt skeptisk till lagstiftningen till att säga
            att lagstiftningen ska upphöra från och med årsskiftet.
          </note>
          <note>
            Vad innebär det då om lagstiftningen upphör att gälla den 1 januari
            2014? Jo, det betyder att polisen exempelvis inte kan använda
            sig av buggning för att komma åt mycket grov brottslighet som
            mord, våldtäkt mot barn och människosmuggling. Miljöpartiet och
            Vänsterpartiet säger att den personliga integriteten väger mycket
            tyngre. Det tycker jag är mycket raka och tydliga besked. Samtidigt
            tycker jag att det är något bekymrande att två av tre partier
            som gärna vill framhäva sig som redo att axla regeringsmakten
            inte ser det som särskilt viktigt att ha effektiva metoder för
            att bekämpa grov brottslighet. Återigen ser vi splittring på vänsterkanten
            i för rättsstaten fundamentala frågor.
          </note>
          <note>
            Ska medborgarna känna sig trygga och kunna förlita sig på att
            brottslighet bekämpas, eller ska grovt kriminella gå fria för
            att polisen saknar verktyg att göra en så bra förundersökning
            som möjligt? För oss i Alliansen är det valet ganska lätt. Brott
            ska inte löna sig. Brott ska bekämpas. Vi måste ge polisen och
            Säkerhetspolisen alla de verktyg de behöver för att kunna utföra
            det brottsförebyggande arbetet så bra som möjligt.
          </note>
          <note type="speaker">
            Anf. 23 JENS HOLM (V) replik:
          </note>
          <note>
            Herr talman! Jag skulle vilja fråga Patrick Reslow: Om de här
            lagarna är så otroligt bra och om de har utvärderats så noggrant,
            varför permanentar ni dem då inte rakt av? Varför ser ni inte
            till att det här är lagar som finns permanent från och med nu,
            så att vi vet klart och tydligt vad det handlar om? Varför gör
            ni bara en temporär förlängning igen? Det tycker jag är väldigt
            märkligt. Det tyder på att det ändå finns någonting i fundamentet
            för de här lagarna som inte är klart. Jag tror att det handlar
            om att det är väldigt omfattande kränkningar av den personliga
            integriteten.
          </note>
          <note>
            Jag tänker på en sådan sak som buggning. Man bedriver hemlig
            avlyssning utan att någon vet om det, och det finns enorma möjligheter
            att samla in information. Risken är helt uppenbar att man får
            information från personer som absolut inte har med den misstänkta
            personen att göra och som absolut inte skulle behöva dras in i
            det hela. Det är alltså en helt oproportionerlig åtgärd vid insamling
            av information.
          </note>
          <note>
            Jag sade att vi i Vänsterpartiet ser behovet av vissa hemliga
            tvångsmedel och accepterar dem förutsatt att man fattar beslut
            i domstol och har en noggrann prövning, men också förutsatt att
            vi stärker integriteten och ser till att de som utsätts för det
            här har sitt skydd. Det är där jag tycker att problemen finns
            med den här lagstiftningen.
          </note>
          <note type="speaker">
            Anf. 24 PATRICK RESLOW (M) replik:
          </note>
          <note>
            Herr talman! Jens Holm frågar mig varför vi inte gör tvångsmedlen
            permanenta om de nu är så bra. Här anser vi till skillnad från
            Vänsterpartiet att vi måste göra en noggrann undersökning och
            ge en väl avvägd motivering när det gäller integritetsaspekterna
            i förhållande till ny lagstiftning. Vi säger inte att vi rakt
            av inte ska ha någon lagstiftning.
          </note>
          <note>
            Du säger att ni accepterar vissa tvångsmedel, Jens Holm. Men
            i reservation 1 vill Vänsterpartiet ha avslag på propositionen.
            Innebörden av det är att det inte kommer att finnas någon lagstiftning
            på detta område från och med den 1 januari 2014. Det steget är
            vi inte beredda att ta. Tvärtom vill vi utreda detta noga. Vi
            vill se till att vi får en så bra lagstiftning som möjligt som
            håller med tiden, även när det gäller integrationsaspekter. Men
            vi vill inte gå så långt som Vänsterpartiet vill och säga att
            vi inte ska ha någon lagstiftning. I så fall kommer man inte att
            ha möjlighet att bugga för de brott som är så allvarliga att det
            faktiskt krävs för att man ska kunna lägga fram tydliga bevis.
          </note>
          <note type="speaker">
            Anf. 25 JENS HOLM (V) replik:
          </note>
          <note>
            Herr talman! Vi har haft de här lagarna under ganska många år,
            och det är lagar som används alltmer, Patrick Reslow. På bara
            ett år, från 2010 till 2011, har det gått från 1 700 personer
            till drygt 2 000 personer som utsätts för övervakning och avlyssning
            i hemlighet. Tycker du inte att det i ljuset av detta är lite
            märkligt att ni inte har hunnit utvärdera verksamheten färdigt,
            att ni inte kan sätta ned foten permanent och säga att detta är
            jättebra?
          </note>
          <note>
            Vi säger: Gör om, gör rätt! Jag kan inte ta ansvar för att regeringen
            är så saktfärdig. Man har gjort en utredning som man inte har
            hunnit beakta, men man ska ändå förlänga lagarna. Man får göra
            om och göra rätt. Jag tycker att man ska utesluta buggningen helt
            och hållet, för det är en helt oproportionerlig åtgärd. Det är
            märkligt att Moderaterna, som i alla fall ibland vill värna integriteten,
            tycker att det är okej att samla in information helt och hållet
            från kreti och pleti.
          </note>
          <note>
            Varför permanentar ni inte lagstiftningen om den är så bra? Jag
            tyckte inte att du riktigt svarade på den frågan.
          </note>
          <note type="speaker">
            Anf. 26 PATRICK RESLOW (M) replik:
          </note>
          <note>
            Herr talman! Man förundrar sig lite grann över Vänsterpartiets
            förhållningssätt när det gäller utvärderingar. I vissa politiska
            frågor går det tydligen alldeles för snabbt fram, och då tycker
            Vänsterpartiet att man ska ta tid på sig och väga in olika värderingar.
            Nu står Jens Holm från Vänsterpartiet och säger att vi ska vara
            snabba. Nu ska det gå så himla snabbt.
          </note>
          <note>
            Den första tidsbegränsade lagen kom den 1 januari 2008. År 2010
            bestämde vi att den skulle utvärderas. Utvärderingen gjordes 2012.
            Nu går vi vidare. Vi anser att man noga ska överväga de resultat
            utvärderingen har kommit fram till. Det ska inte vara något hafsverk.
            Lagstiftning är inget hafsverk, framför allt inte när det gäller
            så här viktiga frågor på justitieområdet. Vi ska noga överväga
            allting och få till stånd en lagstiftning som är så bra som möjligt
            och håller med tiden. Därför dröjer det.
          </note>
          <note>
            Mord, grovt rån, människohandel, våldtäkt mot barn, grovt narkotikabrott,
            spioneri, högmålsbrott, terroristbrott och sabotage – det är åtminstone
            för mig, herr talman, viktiga brott att bekämpa. Vi ska också
            se till att polisen har alla medel att göra detta så effektivt
            som möjligt. Jag kan bara beklaga att Vänsterpartiet inte tycker
            detsamma.
          </note>
          <note type="speaker">
            Anf. 27 JOHAN PEHRSON (FP):
          </note>
          <note>
            Herr talman, kolleger och åhörare! Vi lever på många sätt i en
            ganska obehaglig värld, i ett samhälle som är allt annat än fulländat.
            Tyvärr måste jag upplysa er alla här inne om att det aldrig kommer
            att bli fulländat, även om det finns partier som historiskt har
            trott mycket på Utopia.
          </note>
          <note>
            Jag vill dock lägga till att jag tycker att både Miljöpartiet
            och Vänsterpartiet har poänger i sin kritik.
          </note>
          <note>
            Man ska vara mycket nogsam när man från den här salen föreslår
            och vill stifta lagar om vilka tvångsmedel och vilka verktyg vi
            ska ge våra brottsbekämpande myndigheter. Man ska vara försiktig
            och eftertänksam. Men man kan inte – ursäkta mig, herr talman
            – stoppa ned huvudet i sanden så att man tittar ut i Kina. Det
            är vad vi ser från Vänsterpartiet och Miljöpartiet. De kritiserar
            och vill från och med årsskiftet stänga ned lagstiftningen. Man
            ska alltså inte längre få ägna sig åt rumsavlyssning av mycket
            grovt kriminella.
          </note>
          <note>
            Jag ägnade måndagen åt att vara i Malmö där jag medverkade i
            ett seminarium som handlade om grov organiserad brottslighet.
            När man talar med länskriminalen där och den internationella åklagarkammaren
            som försöker hålla den grova organiserade brottsligheten stången
            är det inte bara positiva bilder. Det är ett ganska dystert läge.
          </note>
          <note>
            Vi vet att det finns ca 170 fullvärdiga Hells Angels-medlemmar
            i Sverige. Vi vet att det finns ca 160 i dess underavdelning Red
            &amp; White Crew. I varje av dessa finns det 5–20 olika personer som
            är beredda att begå mycket grova våldsbrott, och det är bara västgänget.
            Med det menar jag de som har västar på sig och inte att de är
            från Göteborg. Det är personer i den miljön.
          </note>
          <note>
            Sedan har vi de etniska grupperingarna, och vi har grupperingar
            med internationell koppling som ägnar sig åt att skjuta ihjäl
            människor och sälja droger, och som bedriver människohandel, vapenhandel
            och handel med illegal tobak och illegala läkemedel. Det gör de
            i ett enda syfte, och det är att tjäna pengar. De struntar totalt
            i människors integritet, mina vänner. De skulle inte bry sig ett
            dugg om Maria Ferms och Jens Holms synpunkter på integritet. Dessa
            människor struntar blankt i det. De vill tjäna pengar till vilket
            pris som helst, och de går över lik.
          </note>
          <note>
            Vi har i dag en miljö där människor upptäcks av polisen skjutna
            i benet. Man frågar dem: Har du utsatts för ett brott? Nej, det
            är inget brott. Men du är ju skjuten i benet? Det var en olycka.
          </note>
          <note>
            Det är stört omöjligt att utan dessa olika former av förvisso
            obehagliga men nödvändiga straffprocessuella tvångsmedel, såsom
            till exempel hemlig rumsavlyssning, kunna komma åt den här typen
            av brottslighet för att vinna integritet. Det handlar om att ge
            människor inte minst i utsatta miljöer lite andrum och en möjlighet
            att kunna komma vidare i sina liv, skydda sin familj, sina barn
            eller vad det kan vara.
          </note>
          <note>
            Det är faktiskt ofattbart. Man hör mycket stolligheter i den
            här kammaren, och jag har hört mycket genom åren. Miljöpartiet
            och Vänsterpartiet säger på fullt allvar här i talarstolen att
            de om de fick bestämma tänker stänga ned verksamheten. Åk ut och
            tala med polisen på länskriminalavdelningar och rikskriminalpolisen
            eller de på den internationella åklagarkammaren som försöker upprätthålla
            lag och ordning i det här landet. De skulle nästan börja gråta,
            vill jag påstå. Skulle detta bli allvar vore det mycket allvarligt.
          </note>
          <note>
            För Folkpartiets del tittar vi varje dag på hur vi ytterligare
            kan förfina de kontrollmekanismer och beslutsprocesser vi använder
            för att skydda och motverka alla onödiga och oacceptabla integritetskränkningar.
            Men det blir helt orimligt att debattera detta med personer som
            hävdar att vi avlyssnar, som Vänsterpartiet menar, kreti och pleti.
            Är det den åsikt ni har på Vänsterpartiets möten att man avlyssnar
            kreti och pleti med rumsavlyssning har ni tappat konceptet och
            gått in i en annan värld.
          </note>
          <note>
            Herr talman! Jag yrkar bifall till utskottets förslag i betänkandet.
          </note>
          <note type="speaker">
            Anf. 28 JOHAN LINANDER (C):
          </note>
          <note>
            Herr talman! De lagar som vi nu debatterar är
          </note>
          <note>
            Det är lagar som potentiellt kan användas för att inskränka människors
            personliga sfär. Det är också syftet med dem. Syftet är att utreda
            brott. För att kunna göra det måste man kunna komma närmare inpå
            dessa personer än vad de känner till.
          </note>
          <note>
            Dessa fyra lagar har utretts i en utredning som heter Hemliga
            tvångsmedel mot allvarliga brott. Sten Heckscher, som var utredare,
            levererade en nästan 900 sidor lång utredning under förra året.
            Utredningen kom fram till att de hemliga tvångsmedlen används
            relativt sällan.
          </note>
          <note>
            Jens Holm stod här tidigare i replikskiftet med Patrick Reslow
            och påstod att man avlyssnade kreti och pleti. I genomsnitt gavs
            det 54 tillstånd till buggning per år och 36 tillstånd enligt
            preventivlagen i snitt per år. Det kan man knappast kalla att
            avlyssna kreti och pleti.
          </note>
          <note>
            Det är dessutom totalt verklighetsfrånvänt, eftersom vi vet att
            det tar oerhört mycket resurser från polisen att syssla med den
            här typen av tvångsmedel. Bara resursfrågan gör att man begränsar
            sig så mycket det bara går. När dessa tvångsmedel måste användas
            är det klart att polisen ska kunna använda dem.
          </note>
          <note>
            Utredningen kom fram till att buggning har använts främst vid
            misstanke om grov organiserad brottslighet medan de övriga tvångsmedlen
            har använts främst av Säkerhetspolisen vid till exempel misstanke
            om terroristbrott och spioneri.
          </note>
          <note>
            Herr talman! Eftersom Miljöpartiets Maria Ferm och Vänsterpartiets
            Jens Holm inte tycks ha läst utredningen tänkte jag citera lite
            ur den: Sammantaget har vi även beträffande lagen om hemlig rumsavlyssning
            bedömt att vår kartläggning ger stöd för att beaktansvärd nytta
            förekommit vid tillämpningen. Detta gäller såväl inom den öppna
            polisens som inom Säkerhetspolisens område.
          </note>
          <note>
            Vidare sägs: Vid vår kartläggning av tillämpningen har det kommit
            fram att beaktansvärd sådan nytta förekommit vid Säkerhetspolisens
            tillämpning av såväl 2008 års utredningslag som lagen om hemlig
            rumsavlyssning. Sammantaget har vi bedömt att det finns ett starkt
            behov av att kunna använda hemliga tvångsmedel vid förundersökningar
            avseende kontraterrorism, kontraspionage och författningsskydd.
          </note>
          <note>
            Är det inte lite väl fräckt att som Miljöpartiet och Vänsterpartiet
            hävda att det inte finns en tillräckligt bra utredning? Hur skulle
            utredningen ha sett ut? Skulle det vara 9 000 sidor i stället
            för 900 för att vara en tillräckligt bra utredning så att ni skulle
            vara nöjda? Sanningen är snarast att ni representerar oppositionspartier,
            och ni agerar verkligen som att ni passar i opposition.
          </note>
          <note>
            I det sammanhanget kan jag tillägga att mycket av det ni säger
            vad gäller integritetsfrågor är bra. Centerpartiet håller med
            om att många åtgärder behövs för att stärka skyddet av den personliga
            integriteten. Men att samtidigt dra slutsatsen att vi måste göra
            det sämre för polisen att bekämpa grov organiserad brottslighet
            och terrorism är något helt annat. Vi måste klara både integritetsskyddet
            och kampen mot den grova organiserade brottsligheten.
          </note>
          <note>
            Ni föreslår att preventivlagen, utredningslagen, underrättelselagen
            och buggningslagen ska upphävas. Det kvittar i övrigt vad ni säger.
            Vill ni inte förlänga kommer de att upphöra den 1 januari 2014.
            Det skulle innebära att Säkerhetspolisen och den vanliga polisen
            inte längre skulle ha de viktiga verktygen för att bekämpa grov
            och systemhotande brottslighet.
          </note>
          <note>
            Till de kriminella som skjuter mot varandra i gängen i Göteborg
            kan man bara säga: Stort grattis! Man kan säga till terrorister
            som planerar att skjuta journalister som står upp för yttrandefriheten:
            Stort grattis! Man kan också säga till länder som sysslar med
            flyktingspionage mot regimkritiker som flytt till Sverige: Stort
            grattis! Vänsterpartiet och Miljöpartiet bjuder på en tidig julafton.
          </note>
          <note>
            Herr talman! Med detta yrkar jag bifall till utskottets förslag
            i betänkandet och avslag på samtliga reservationer.
          </note>
          <note type="speaker">
            Anf. 29 MARIA FERM (MP) replik:
          </note>
          <note>
            Herr talman! Jag tycker att det ganska ofta blir lite märkligt
            när vi har de här diskussionerna och det från regeringens håll
            framstår som att man antingen är för allt de föreslår eller emot
            att över huvud taget försöka bekämpa den grova organiserade brottsligheten.
            Ingenting kunde ju vara längre ifrån sanningen.
          </note>
          <note>
            Det är såklart jätteviktigt att vi har effektiva metoder för
            att bekämpa grov organiserad brottslighet. Det är någonting jag
            tror att vi alla är överens om, och jag tror att det lite grann
            infantiliserar debatten att försöka hävda något annat. Däremot
            ser vi att lagarna är förknippade med stora problem. Lagarna har
            funnits sedan 2008, så det är inte så otroligt lång tid. Det är
            inte heller så att Sverige inte på något sätt bekämpade grov organiserad
            brottslighet före 2008, då ni för övrigt också var i regering.
          </note>
          <note>
            Vi har inte sagt att det inte finns ett behov av hemliga tvångsmedel;
            tvärtom tror jag att det finns ett sådant behov. Men inte förrän
            de problem vi har sett under de här åren är åtgärdade kan vi överväga
            någon typ av permanentning. Det måste också bli en stor förbättring
            av integritetsskyddet innan det kan komma på tal. Vi har nämligen
            sett att polisen till exempel inte gallrar uppgifter som de ska,
            att uppteckningar som har tagits fram via hemliga tvångsmedel
            inte förstörs som de ska och till exempel – vilket Säkerhets-
            och integritetsskyddsnämnden påpekade i januari – att polisen
            i realtid har genomfört olovlig övervakning.
          </note>
          <note>
            De här sakerna måste åtgärdas, och därför skulle jag vilja fråga
            Johan Linander hur det kommer sig att regeringen under de här
            åren inte har gjort någonting för att förändra situationen och
            komma till rätta med de problem vi gång på gång ser.
          </note>
          <note type="speaker">
            Anf. 30 JOHAN LINANDER (C) replik:
          </note>
          <note>
            Herr talman! Ja, det blir lite svårt i debatten. Den ena parten,
            i det här fallet Maria Ferm, sade tidigare i talarstolen att medborgare
            övervakas, och vi hörde tidigare Jens Holm tala om att personer
            eller man avlyssnas. Om man inte börjar med att se att det är
            vid väldigt få tillfällen lagarna används och att de som på något
            sätt övervakas är misstänkta för mycket, mycket grov brottslighet
            blir det en väldigt konstig diskussion.
          </note>
          <note>
            Det är klart att vi från alliansregeringen har vidtagit en lång
            rad olika åtgärder för att förbättra integritetsskyddet till exempel
            vad gäller offentliga ombud, vilket vi har utökat. Det återkommer
            vi till när lagarna ska permanentas – för det ska de. Det räcker
            att läsa propositionen. Jens Holm ställde en fråga tidigare, och
            hade han läst propositionen hade han fått svaret där.
          </note>
          <note>
            Jag skulle i stället vilja ha svar på en sak. Både V och MP säger
            att de visst kan tänka sig vissa hemliga tvångsmedel. Ja, hemliga
            tvångsmedel är ju även kameraövervakning och telefonavlyssning.
            Kan vi få svar på om ni vill ha de fyra lagarna eller om ni inte
            vill ha dem?
          </note>
          <note>
            Svarar ni att ni kan tänka er de fyra lagarna och att ni kan
            tänka er buggning med mera men att vi måste ha ett bättre integritetsskydd,
            vilket vi får höra – hur ska då integritetsskyddet se ut? Handlar
            det om att tillsätta en integritetskommission, och så är ni nöjda
            och säger ja till det här? Eller är det faktiskt så, vilket jag
            tror, att ni kommer att säga nej till de här lagarna oavsett vilka
            förändringar i integritetsskyddet regeringen kan tänkas göra?
          </note>
          <note>
            När det sedan gäller olika fall där granskningar och internrevisioner
            kommer fram till att det har begåtts misstag kan jag säga att
            jag tror att Internrevisionen har några anmärkningar på Rikspolisstyrelsens
            styrelse, där både Maria Ferm och jag sitter, varje gång. Sedan
            lyssnar polisen på det, följer det och rättar till. Det visar
            alltså bara att det är bra att man granskar. Skulle vi inte granska
            skulle vi inte hitta någonting.
          </note>
          <note type="speaker">
            Anf. 31 MARIA FERM (MP) replik:
          </note>
          <note>
            Herr talman! Det var i och för sig inte Internrevisionen jag
            hänvisade till, utan Säkerhets- och integritetsskyddsnämnden.
            Det finns dock flera olika instanser som just granskar den personliga
            integriteten.
          </note>
          <note>
            Det är för övrigt ett av problemen: Ansvaret är väldigt utspritt,
            och ingen har det heltäckande ansvaret för just integritetsskyddet.
            För att svara på din fråga är alltså en av de första åtgärderna
            som behöver genomföras att inrätta en integritetsskyddsmyndighet
            som får det samlade ansvaret för detta. Det tror jag är en väldigt
            viktig åtgärd eftersom vi nu faller mellan stolarna och det är
            flera olika myndigheter som har delansvar i det. Det är alltså
            en viktig del.
          </note>
          <note>
            En annan viktig del som skulle förbättra situationen är att offentliga
            ombud också bör medverka i ärenden om hemlig teleövervakning.
            Det är faktiskt en konkret fråga som skulle förbättra situationen
            och som jag gärna skulle vilja veta vad Johan Linander har att
            säga om.
          </note>
          <note>
            För att återkomma till den grundläggande kritiken är dock den
            utredning som har gjorts och det Johan Linander lyfte fram tidigare,
            att det finns ett behov av lagstiftningen, inget jag på något
            sätt har sagt något annat om. Däremot ser jag väldigt stora problem
            med att vi nu har haft lagarna i fem års tid och att regeringen
            inte har gjort någonting för att komma till rätta med brister
            som gång på gång har påtalats av olika myndigheter. Det har till
            exempel påtalats av Säkerhets- och integritetsskyddsnämnden, men
            även av flera andra.
          </note>
          <note>
            Det handlar om gallring av uppgifter, att man inte förstör de
            uppteckningar som kommer fram och så vidare. Det är någonting
            som gång på gång påtalas, och jag känner mig absolut inte bekväm
            med att gå vidare med lagarna utan att vi rättar till de brister
            som finns. Där tycker jag inte att regeringen har gjort någonting
            för att ta det här på allvar, och jag vill se en förändring.
          </note>
          <note type="speaker">
            Anf. 32 JOHAN LINANDER (C) replik:
          </note>
          <note>
            Herr talman! Det är beklagansvärt att Maria Ferm blandar ihop
            olika saker. De saker du pekar på, som att man inte gallrar ordentligt
            i registret, har egentligen ingenting med just de fyra lagarna
            att göra. Det handlar kanske om att ni inte har förtroende för
            att polisen sköter sitt uppdrag, och det är sorgligt i sådana
            fall.
          </note>
          <note>
            Ni har sett att det finns några problem. Ja, det finns det säkert,
            men vi brukar hitta några problem när vi granskar på olika sätt.
            Sedan rättar man sig efter det och gör bättre. Det är därför man
            har granskning. Vad ni säger är dock att ni drar slutsatsen att
            vi ska göra det enklare för de grovt kriminella att verka i Sverige.
            Ni måste åtminstone vara så ärliga att ni förstår vad era egna
            förslag innebär. Om ni säger att vi inte ska ha de här fyra lagarna
            från årsskiftet – för det är precis vad ni säger – säger ni samtidigt
            att det ska bli enklare för grovt kriminella att verka i Sverige.
            Det är slutsatsen, och ingen annan.
          </note>
          <note>
            När det gäller offentliga ombud vid hemlig kameraövervakning
            är det kanske en viktig fråga, men det har inte heller med det
            här att göra.
          </note>
          <note type="speaker">
            (MARIA FERM (MP):
          </note>
          <u who="unknown" xml:id="i-3c09c84c0a141dad-0">
            <seg>
              Det var hemlig teleövervakning.)
            </seg>
          </u>
          <note>
            Ja, hemlig teleövervakning – det är också ett tvångsmedel som
            används, och vi får en redovisning en gång per år.
          </note>
          <note>
            När det gäller offentliga ombud ska man veta att det finns oerhört
            många tillfällen som kriminella byter telefoner och kort i telefonerna.
            Man måste ha ett nytt tillstånd varje gång för att kunna avlyssna
            det nya kortet. Det går ofta väldigt snabbt, och det är därför
            det också behövs interimistiska beslut – man behöver göra det
            på minuten. Att kalla in ett offentligt ombud och gå till domstolen
            tar betydligt längre tid, och då blir det enklare för kriminella.
          </note>
          <note>
            Man måste hela tiden avväga hur vi klarar integritetsskyddet
            samtidigt som vi klarar att bekämpa den grova organiserade brottsligheten.
            Vänsterpartiet och Miljöpartiet är bra på att bry sig om integritetsskyddet
            – det säger jag också – men ni klarar inte av den andra delen.
            Man måste kunna möta båda sidor.
          </note>
          <note>
            (Applåder)
          </note>
          <note type="speaker">
            Anf. 33 RICHARD JOMSHOF (SD):
          </note>
          <note>
            Herr talman! För vilken gång i ordningen vi står och debatterar
            hemliga tvångsmedel i kammaren vet jag inte. Detta är mitt tredje
            år i riksdagen, och jag kan tänka mig att ni har debatterat dem
            tidigare.
          </note>
          <note>
            Våra synpunkter och ståndpunkter i det här fallet borde vara
            kända vid det här laget. Vi stöder inga reservationer i dag, men
            jag har några saker jag ändå vill säga.
          </note>
          <note>
            Betänkandet handlar alltså, vilket jag tror att alla har sagt,
            om att de lagar som tillåter hemliga tvångsmedel – hemlig teleavlyssning,
            hemlig kameraövervakning och så vidare – ska vara fortsatt giltiga
            fram till december 2014. Det är så klart vår uppfattning att hemliga
            tvångsmedel är ett kraftfullt och effektivt verktyg mot den grova
            brottsligheten när de används.
          </note>
          <note>
            Jag vill än en gång lyfta fram regeringens årliga redovisning
            av användning av hemlig teleavlyssning, teleövervakning och kameraövervakning.
            I den senaste skrivelsen kunde vi som sagt läsa att den brottsutredande
            nytta man talar om vid användning av hemliga tvångsmedel var 72
            procent under 2011. Det har jag nämnt en gång tidigare, och jag
            tänker ta upp det igen, för jag tycker att det är ganska viktigt.
            Vi kunde också läsa att brottsmisstanke har avskrivits för 154
            personer under samma år efter spaning med hemliga tvångsmedel.
          </note>
          <note>
            Detta tycker jag är ganska viktigt. Naturligtvis är det så att
            det är integritetskränkande verktyg – så är det. Men det är naturligtvis
            alldeles utmärkt att verktygen också kan användas till att konstatera
            att vissa människor faktiskt är oskyldiga och att man kan plocka
            bort dem från polisens radar.
          </note>
          <note>
            När det gäller den här sortens tvångsmedel finns det väldigt
            stränga restriktioner. Vi tycker nog att de är lite för stränga.
          </note>
          <note>
            Jag vill hänvisa till Brottsförebyggande rådets utredning Bekämpning
            av organiserad brottslighet från 2011. I den framkommer det att
            svenska poliser och åklagare anser att användning av hemliga tvångsmedel
            är elementär för att bekämpa organiserad brottslighet. Men eftersom
            lagstiftningen är för restriktiv används den mest för att utreda
            narkotikabrott, skriver man. Och när det gäller narkotikabrott
            anser man, enligt utredningen, att det är en alldeles för smal
            träffyta för att det här ska kunna användas tillräckligt effektivt
            mot den organiserade brottsligheten.
          </note>
          <note>
            Jag har lyft fram Danmark tidigare och tänker göra det igen.
            I vårt grannland Danmark ser det lite annorlunda ut. Svend Foldager,
            chefen för utredningsverksamheten i Köpenhamn, berättade i Sydsvenska
            Dagbladet för en tid sedan att man använder massiv teleavlyssning
            – jag tror att det var det uttryck han använde – för att motverka
            den organiserade brottsligheten och lösa gängmorden. Man har också
            mer effektiva resultat när det gäller att lösa den här typen av
            brott än vi har i Sverige. På grund av det som vi anser vara en
            bättre avvägd lagstiftning kan alltså polisen i Danmark använda
            teleavlyssning för brott med lägre straffvärde, till exempel förberedelse
            för grov misshandel. Och man får en större träffyta mot den organiserade
            brottsligheten i Danmark. Det är bra. Vi önskar att man kunde
            tänka på liknande sätt här i Sverige.
          </note>
          <note>
            Jag vill passa på att ta upp en sak som berör. Det är det här
            med skjutningar. Situationen med de kriminella uppgörelserna innefattande
            skjutningar är akut. Senast i morse fick vi höra om en ny skjutning.
            Jag tror att det var i Helsingborg. Vid sidan av ett starkt gränsskydd
            kring såväl Sverige som Schengen och skärpt straff för grovt vapenbrott
            menar jag att hemliga tvångsmedel är en viktig pusselbit för att
            komma åt grovt kriminella och den här sortens verksamheter, som
            skjutningarna.
          </note>
          <note>
            Vi välkomnar lagarna. I det här fallet tycker vi faktiskt att
            regeringen i stort sett – det måste jag erkänna – är ganska bra.
            Det händer en och annan gång att vi tycker det – jag ser att Johan
            rycker till, och jag förstår det. Vi tycker att det är bra att
            man förlänger lagarna, och vi gläds åt att man aviserar att det
            ska komma förslag om att göra dem permanenta.
          </note>
          <note>
            Jag vet inte om jag kan säga att jag är glad för att Miljöpartiet
            och Vänsterpartiet har de åsikter de har, men det är ändå bra
            att de är tydliga – det har redan konstaterats. De reserverar
            sig nämligen för att man helt ska avskaffa användning av hemliga
            tvångsmedel. Det blir en sorts lucka om de får bestämma. Johan
            Linander kallar det för julafton. Jag tycker nog att det var ett
            ganska bra uttryck, för det är precis det som det blir för den
            grovt organiserade brottsligheten. Det blir alltså en lucka i
            tiden där de kan få tillåtelse att bete sig precis hur som helst,
            i stort sett utan att det finns någon möjlighet att komma åt dem.
          </note>
          <note>
            Jag kan inte bara säga att regeringen gör bra saker. Jag måste
            också vara lite kritisk. Det är bra att man förlänger lagarna.
            Det är bra att man vill göra dem permanenta. Vi önskar dock att
            man kunde snegla lite mer på vårt grannland Danmark och se hur
            man där använder den här sortens lagar. Det handlar om att man
            helt enkelt har sänkt gränserna för när hemliga tvångsmedel ska
            få användas.
          </note>
          <note type="speaker">
            Anf. 34 STEFAN SVANSTRÖM (KD):
          </note>
          <note>
            Herr talman! Under hösten har vi genom medierna kunnat följa
            ett upptrappat våld mellan rivaliserande kriminella gäng i Göteborgs
            förorter. Det är ett våld som blir alltmer farligt för allmänheten
            och inte bara för de kriminella själva.
          </note>
          <note>
            Senast i slutet av oktober genomfördes en rad skjutningar som
            slutade med att en 17-åring skadades av en missriktad kula när
            en gängmedlem besköt en annan inne på en thairestaurang i Hisings
            Backa. Måltavlan var en 20-åring som fick ett skott i benet från
            nära håll. Trots intensiva spaningar har ännu ingen kunnat gripas
            för dådet.
          </note>
          <note>
            Totalt har polisen noterat över 50 skottlossningar i Göteborgsområdet
            den senaste tiden, 8 med dödlig utgång, 30 med personskador av
            olika allvarsgrad. De flesta av dåden bedöms relatera till ett
            upptrappat krig mellan rivaliserande gäng som främst sysslar med
            olika former av narkotikahandel.
          </note>
          <note>
            Göteborg är inte ensamt. Enligt Brå finns ingen säker statistik
            över hur många skjutningar som sker mellan kriminella gäng, men
            det mesta tyder på att det gängrelaterade våldet har ökat i takt
            med att förekomsten av illegala vapen också ökat. Värst drabbat
            av skjutningar är Malmö, där det under åren 2010 och 2011, den
            senast tillgängliga statistiken, genomfördes 309 rapporterade
            skjutningar. I Stockholm genomfördes under samma period 180 skjutningar,
            och i Göteborg var det 84 stycken. I det senare fallet bedömdes
            35 som gängrelaterade.
          </note>
          <note>
            Kriminellas våld mot kriminella ses ibland som förmildrande,
            men det är inte sällan som våldet drabbar även dem som inte har
            en kriminell bakgrund. Det är därför av högsta prioritet att kampen
            mot den grova organiserade brottsligheten liksom annan grov brottslighet
            ges fortsatt starkt stöd genom de beslut vi fattar här i Sveriges
            riksdag.
          </note>
          <note>
            Herr talman! Kriminella nätverk utgör i sanning en cancersvulst
            på samhällskroppen. Där de etablerar sig tenderar de att växa
            och bilda ett slags stat i staten. Ja, ibland kan det till och
            med bli en starkare kraft än staten själv, med förgreningar såväl
            i närings- och föreningsliv som i rättsväsen och i politiken.
          </note>
          <note>
            Vi känner detta kanske allra bäst från fiktiva beskrivningar
            av den italienska maffian och dess förgreningar, men verkligheten
            är tyvärr inte långt från dikten. Även i Sverige finns organiserad
            brottslighet av olika slag, från unga gäng i förorten till yrkeskriminella
            nätverk.
          </note>
          <note>
            Dessa nätverk drivs i grunden av samma gemenskapstanke som de
            flesta av oss omhuldar i vår vardag. Oavsett om det är samvaron
            i en familj, ett företag, en förening eller en församling förenas
            människor i gemensamma intressen och binds samman. Gemensamt är
            att medlemmarna ofta skyddar det gemensamma intresset när det
            ifrågasätts utifrån. Detta gör den grova organiserade brottsligheten
            svårare att bekämpa än traditionell grov brottslighet, där enskilda
            kriminella utför de brottsliga handlingarna.
          </note>
          <note>
            I det här sammanhanget bör också nämnas den internationella organiserade
            brottsligheten, som i det kalla krigets kölvatten antagit nya
            och allt grövre former.
          </note>
          <note>
            Det rör bland annat framväxten av terrorism, och samhällsomstörtande
            verksamhet är inte sällan grundad i antidemokratiska rörelser
            runt om i världen. Hot och angrepp från dessa nätverk har vid
            flera tillfällen drabbat västländer. Mest känd är terrorattacken
            den 11 september 2001, som krävde nära 5 000 människoliv i New
            York och Washington. Från europeisk sida minns vi också terrorattackerna
            mot Madrid 2004 och London 2005.
          </note>
          <note>
            Det rör också verksamheter riktade mot andra länder men som planeras
            och orkestreras från vår del av världen. Här finns ett färskt
            exempel, belägringen av Westgategallerian i Nairobi i september,
            vilken krävde 72 människoliv. Bland de misstänkta förövarna finns
            en norsk medborgare, och medieuppgifter har gjort gällande att
            även svenska medborgare kan ha varit inblandade i planeringen.
          </note>
          <note>
            Herr talman! Det är bland annat mot denna bakgrund, och med tanke
            på annan i samhället förekommande grov brottslighet eller andra
            särskilt allvarliga brott som skadar vårt lands intressen, som
            riksdagen på regeringens förslag låter polisen och Säkerhetspolisen
            få tidsbegränsad tillgång till olika former av hemliga tvångsmedel,
            såsom hemlig rumsavlyssning, avlyssning eller övervakning av elektronisk
            kommunikation, teleavlyssning, kameraövervakning och postkontroll.
          </note>
          <note>
            Det bör inte förringas att användandet av hemliga tvångsmedel
            innebär ett ingrepp i den personliga integriteten. Därför finns
            också mycket strikta bestämmelser för när och i vilka sammanhang
            som hemliga tvångsmedel får användas, hur de får användas och
            vilka skyldigheter som åligger det allmänna när de har använts.
          </note>
          <note>
            Exempelvis rör användningen genomgående brott av sådan art att
            påföljden ska vara minst fyra års fängelse. Och det är endast
            i de fall där användandet av hemliga tvångsmedel kan antas underlätta
            en förundersökning eller förhindra att brott begås. I de fall
            hemliga tvångsmedel använts ska den som varit utsatt också underrättas
            om detta i efterhand.
          </note>
          <note>
            Villkoren för hur dessa tvångsmedel får användas regleras i fyra
            olika lagar som av riksdagen tidigare givits begränsad giltighet
            fram till utgången av detta år. Det finns en anledning till att
            giltighetstiden begränsades. Regeringen bedömde visserligen att
            användandet av hemliga tvångsmedel effektivt skulle underlätta
            brottsbekämpningen, men det rör sig om nya metoder som förtjänar
            att utvärderas innan de permanentas, inte minst när det gäller
            integritetsaspekterna.
          </note>
          <note>
            En sådan utvärdering lämnades till regeringen i juni 2012. Förre
            rikspolischefen Sten Heckscher konstaterar att hemliga tvångsmedel
            används i mycket liten utsträckning. Totalt runt 50 tillstånd
            har årligen medgetts för vart och ett av de tre tillämpningsområdena.
            I de fall där hemliga tvångsmedel använts bedöms de ha haft stor
            betydelse för utredningsarbetet och det brottsförebyggande arbetet
            i ca 30–70 procent av fallen. Utredaren bedömde således att det
            fanns skäl att permanenta åtgärderna – med vissa förändringar.
          </note>
          <note>
            Samtidigt som det finns tungt vägande skäl att permanenta de
            gällande lagarna finns också skäl att göra en avvägning av den
            grundlagsstadgade rätten till personlig integritet. Sådant arbete
            pågår just nu inom Regeringskansliet, och regeringen gör bedömningen
            att en proposition med anledning av utredningens betänkande kan
            lämnas tidigast under hösten.
          </note>
          <note>
            Med hänsyn till riksdagens behandling kommer dock lagstiftningen
            inte att kunna träda i kraft förrän tidigast under 2014. Därför
            är det rimligt att de lagar som gäller i dag också tillåts gälla
            fram till dess ny lagstiftning träder i kraft.
          </note>
          <note>
            Herr talman! Samhället har ett ansvar att i första hand förebygga
            och i andra hand ingripa och skipa rättvisa när människor eller
            samhällsintressen utsätts för grov brottslighet. Genom det tillfälliga
            införandet av hemliga tvångsmedel har polisen och Säkerhetspolisen
            fått viktiga verktyg i denna kamp. Låt oss inte ta ifrån dem dessa
            verktyg i väntan på att ett permanent regelverk kommer på plats.
          </note>
          <note>
            Med detta yrkar jag bifall till förslaget i betänkandet och avslag
            på reservationerna.
          </note>
          <note type="speaker">
            Anf. 35 MORGAN JOHANSSON (S):
          </note>
          <note>
            Herr talman! Det är Socialdemokraternas bestämda uppfattning
            att dessa lagar behövs. Det är inte, som hävdas, kreti och pleti
            som dessa lagar används mot. Det är fråga om dem som misstänks
            för mord, grovt rån, människohandel, våldtäkt mot barn, grovt
            narkotikabrott eller den typen av brott. Särskilt mot bakgrund
            av hur den organiserade brottsligheten har utvecklats på senare
            år är det viktigt att också utveckla starka instrument för att
            bekämpa den typen av brott. Här har nämnts till exempel alla skjutningar.
            Vi socialdemokrater är dessutom beredda att gå längre i en del
            avseenden när det gäller tvångsmedel. Vi vill till exempel avlyssna
            dem som misstänks för grova vapenbrott. Också där ser vi den tydliga
            kopplingen mellan grov organiserad kriminalitet och grova vapenbrott.
          </note>
          <note>
            Frågan har utvärderats. Det har påpekats flera gånger i debatten.
            Sten Heckscher, tidigare socialdemokratisk minister, tidigare
            rikspolischef, tidigare ordförande för Högsta förvaltningsdomstolen
            och tidigare kammarrättspresident, har lagt fram en utredning
            till regeringen där denna fråga har utvärderats. I betänkandet
            framgår att av kartläggningen har utredningen dragit slutsatsen
            att tillämpningen av samtliga tre lagar har medfört en beaktansvärd
            nytta och att det finns ett påtagligt behov av reglering. Vidare
            gör utredningen bedömningen att den svenska regleringen lever
            upp till såväl regeringsformens som Europakonventionens krav.
          </note>
          <note>
            Det är solklart att denna utvärdering har gjorts. Utredningen
            är inget hafsverk utan gedigen och ordentlig. Därför frågar man
            sig, nu när regeringen kommer tillbaka till riksdagen, varför
            lagstiftningen inte permanentas. Betänkandet lades fram för över
            ett år sedan, i juni 2012. Det är klart att man misstänker att
            statsråden i regeringen inte är överens om hur lagarna ska se
            ut eftersom tidsutdräkten har varit så lång.
          </note>
          <note>
            Vi hörde i tidigare inlägg att det ska komma en proposition under
            hösten. Min reaktion är att undra vilken höst. Den finns inte
            med i propositionslistan för den här hösten. Är det den här hösten
            vi talar om? Jag tycker att regeringen borde lägga fram ett förslag
            om att permanenta lagstiftningen.
          </note>
          <note>
            När man nu har hört denna debatt kan det vara på sin plats med
            en liten historielektion. Det har under lång tid varit en diskussion
            inom båda blocken. Den socialdemokratiska regeringen lyfte upp
            frågan om avlyssning och buggning redan för drygt tio år sedan.
            Inledningsvis i den diskussionen var Moderaterna emot. När Thomas
            Bodström sedan lade fram förslaget 2006 var Moderaterna och Folkpartiet
            med medan Centern och KD var emot. Ni var till och med så mycket
            emot att ni använde er av möjligheterna som finns regeringsformen
            för en minoritet att blockera en lag. Ni sköt upp hela lagen ett
            helt år. Så såg det ut på den tiden.
          </note>
          <note>
            Diskussionerna inom det borgerliga blocket och inom det rödgröna
            blocket har varit intensiva. Vi socialdemokrater har varit konsekventa
            i den delen att vi har sagt att eftersom den organiserade kriminaliteten
            har ökat måste vi se till att öka möjligheterna för rättsväsendet
            att agera.
          </note>
          <note>
            Man ska aldrig glömma integritetsfrågorna och integritetsskyddet.
            Inte minst Maria Ferm har lyft fram möjligheten att inrätta någon
            form av ny integritetsmyndighet. Den frågan finns med i en av
            reservationerna. Vi förhandlar nu med regeringen om direktiv till
            en ny parlamentariskt sammansatt kommitté för integritetsfrågor
            som kommer att få i uppdrag att se över hur en sådan myndighet
            kan se ut. Jag ser fram emot att få se direktiven. Vi behöver
            samla hela frågan under en samma och myndighet. Det är en kommande
            process som nu inleds.
          </note>
          <note>
            I detta anförande instämde Kerstin Haglö och Mattias Jonsson
            (båda S).
          </note>
          <note>
            Överläggningen var härmed avslutad.
          </note>
          <note>
            10 § En tydligare lag om kommunernas bostadsförsörjningsansvar
          </note>
          <note>
            Kammaren biföll utskottets förslag att ärendet fick avgöras efter
            endast en bordläggning.
          </note>
          <note type="speaker">
            Anf. 36 MARKUS WIECHEL (SD):
          </note>
          <note>
            Herr talman! Regeringen har lämnat direktiv till en parlamentarisk
            kommitté att utreda och vid behov föreslå förändringar i det regelverk
            som styr fysisk planering och framtagande av planeringsunderlag
            på regional nivå som krävs för att tillgodose bostadsförsörjningsbehovet
            och en långsiktigt hållbar utveckling i alla delar av landet.
          </note>
          <note>
            Den parlamentariska kommittén har till uppgift att utvärdera
            systemet med regionplanering och hur detta förhåller sig till
            bland annat systemen med regionala utvecklingsstrategier respektive
            länsplaner för transportinfrastruktur.
          </note>
          <note>
            Jag ser detta som något positivt, och jag anser att det är viktigt
            att kommittén dessutom utvärderar hur hanteringen av bostadsförsörjningsfrågorna
            fungerar i dag. Uppdraget ska vara klart och redovisas senast
            den 27 mars 2015. Jag menar att kommittén bör ges tilläggsdirektiv
            som innebär att den ska utarbeta ett förslag om att flytta den
            strategiska översiktsplaneringen till regional nivå med syfte
            att stärka bostadsförsörjningen i kommunerna. Utredningen bör
            naturligtvis uppmärksamma förekommande nackdelar med en sådan
            ordning och väga nackdelarna mot de fördelar för bostadsförsörjningen
            som finns att finna. Det är högst sannolikt att en sådan avvägning
            får skilda resultat för olika delar av landet.
          </note>
          <note>
            Problemen med bostadsförsörjningen är allra störst i de tre storstadsregionerna.
            Behovet av en starkare och tvingande regional planering framstår
            som särskilt angeläget där. Utredningen ska därför särskilt pröva
            om det finns skäl att särreglera en ordning som innebär att översiktsplaneringen
            flyttas till regional nivå endast i dessa regioner.
          </note>
          <note>
            Herr talman! Så sent som i går kunde man läsa i Riksdag &amp; Departement
            om tre KTH-professorer som tydliggjort i en rapport att det kommunala
            planmonopolet borde avskaffas. Det är ett måste att införa ett
            mer regionalt perspektiv och att bygga mer. Det var deras främsta
            förslag för att öka bostadsbyggandet.
          </note>
          <note>
            När till och med bostadsministern har sagt att det gjorde ont
            i kroppen för att rapporten var så bra förstår jag inte varför
            regeringen valt att inte föreslå precis det jag föreslår. Bostadsbristen
            i många delar av landet är faktiskt akut.
          </note>
          <note>
            Herr talman! Eftersom jag menar att bostadsbristen är ett stort
            problem och behöver åtgärdas anser jag att översiktsplaneringen
            ska ske på regional nivå, framför allt i våra storstadsområden.
            Arbetet med detta borde sätta i gång redan nu, varför jag vill
            yrka bifall till reservationen och därmed bifall till de två SD-motionerna.
          </note>
          <note type="speaker">
            Anf. 37 OLA JOHANSSON (C):
          </note>
          <note>
            Herr talman! Vi är två anmälda talare för att diskutera en så
            viktig fråga som kommunernas bostadsförsörjningsansvar. Förutom
            det så finns det ett särskilt yttrande från Socialdemokraterna,
            Vänsterpartiet och Miljöpartiet som sammanfattningsvis säger att
            det behövs en rad åtgärder för att öka takten i bostadsbyggandet
            och förenkla. Men att kommunerna ska få ett ökat och tydligare
            ansvar för bostadsförsörjning är ett så futtigt och meningslöst
            förslag att det inte är värt att kommentera, än mindre att debattera
            i Sveriges riksdag. Så har vi ett motförslag från Markus Wiechel
            och Sverigedemokraterna där man i mångt och mycket hänvisar till
            sin egen bostadspolitiska motion. Vad man kan säga om den motionen
            är att den är en katalog över de flesta förslag som förs fram
            av de olika parterna i bygg- och fastighetsbranschen, alltifrån
            Hyresgästföreningen till Fastighetsägarna – om man bortser från
            att Sverigedemokraterna vill minska människors rörelsefrihet i
            landet och införa någon typ av passlogga för människor som har
            fått uppehållstillstånd i Sverige.
          </note>
          <note>
            Om man slår samman allt detta får man en söt kompott som visserligen
            är lätt att svälja och som kanske också mättar tillfälligt, men
            det är väldigt lite som kommer ut i form av konkreta resultat.
            Om man ska säga någonting positivt om den är det väl att den är
            heltäckande som en våt filt.
          </note>
          <note>
            Att få fart på bostadsbyggandet är ingen quick fix. Framför allt
            är det inte en lösning som krävs utan flera om man ska förena
            hållbarhet med kostnadseffektivitet, tillväxt i storstäder med
            att öka aktiviteten på landsbygden och i bruksorterna, där storstädernas
            brist på bostäder slår tillbaka med låga fastighetsvärden och
            en ovilja att investera i bostäder.
          </note>
          <note>
            Det som Sverigedemokraterna vill och som Markus Wiechel säger
            i dag är att man ska ta ifrån kommunerna ansvaret för den översiktliga
            planeringen och flytta beslut och dialog längre från de människor
            som berörs. För Centerpartiet är det kommunala självstyret en
            av grundpelarna i ett öppet demokratiskt samhälle där fler får
            vara med och bestämma. Vi vill delta i, avvakta, vara delaktiga
            i och påverka den parlamentariska utredning som är tillsatt och
            som Markus Wiechel nämnde i sitt anförande. Han tyckte att vi
            skulle gå ännu längre. Vi motsätter oss det.
          </note>
          <note>
            I sin partimotion säger Sverigedemokraterna att den strategiska
            översiktsplaneringen behöver flyttas över från kommunal till regional
            nivå, gärna överallt men åtminstone i de tre storstadsregionerna.
            De fortsätter med att säga att det kommunala bostadsförsörjningsansvaret
            är otidsenligt när arbetsmarknaden har blivit mer regional.
          </note>
          <note>
            Sverigedemokraternas politik betyder att medborgarna fråntas
            inflytandet, som i stället ges till staten genom länsstyrelserna
            eller regionerna. Åtminstone i Halland har man fullt upp att göra
            med sjukvårdsfrågor, frågor om vissa av skolorna och kollektivtrafiken.
            Oavsett om regioncentret heter Stockholm, Vänersborg, Halmstad
            eller kanske Göteborg kommer invånarna i min egen hemkommun, Kungsbacka,
            att uppleva att de inte kan påverka hur den egna kommunen ska
            växa och utvecklas i framtiden. De folkvalda där kommer inte att
            kunna avkrävas något ansvar för de planer som upprättats av tjänstemän
            och byråkrater, som sitter utanför den egna kommungränsen, för
            att sedan beslutas av sådana som man inte med en valsedel kan
            rösta fram eller bort. Om man inte har varit med själv i att ta
            fram och samråda om en översiktsplan, inte suttit i kommundelar
            och hört var kollektivtrafikstråken ska gå någonstans, var stödpunkterna
            för kommunal service, skolor och äldreboende ska finnas för att
            kombineras med en försiktig eller en mer expansiv utveckling av
            bostäderna, inte varit med och diskuterat möjligheterna att prova
            en mer strandnära bebyggelse i ett LIS-område eller vilka åtgärder
            som behövs för att bryta utanförskapet och den negativa utvecklingen
            i ett miljonprogramsområde genom satsningar på blandade upplåtelseformer
            och nyinvesteringar i skolorna, då vet man inte vad man pratar
            om när man vill flytta över ansvaret för den strategiska översiktsplaneringen
            till en regional nivå.
          </note>
          <note>
            Om ett sådant förslag har letats upp i katalogen över populära
            bostadspolitiska ståndpunkter hade det varit klokt för ett nytt
            och oerfaret parti att ställa frågan till de egna kommunala representanterna,
            i den mån de har intagit sina platser, vad de tycker om att någon
            annan ska ta ansvaret för den översiktliga planeringen i deras
            hemkommuner.
          </note>
          <note>
            Det som föreslås i regeringens proposition är att kommunerna
            i högre grad ska ta hänsyn till nationella och regionala mål genom
            att skärpa skrivningarna i lagen om bostadsförsörjningsansvaret
            och även i plan- och bygglagen. Det ligger inte i någons intresse
            att frånta kommunerna vare sig planmonopolet eller bostadsförsörjningsansvaret.
            Inte heller ska vi ta ifrån kommunerna rätten att använda sina
            egna allmännyttiga bostadsföretag för att nå sina egna bostadspolitiska
            mål. Däremot måste vi förenkla reglerna och tillåta kommunerna
            att genomföra detaljplaneprocesserna snabbare, effektivare och
            mer transparent. För att det ska vara möjligt ska vi i stället
            förstärka kommunernas möjligheter att involvera kommuninvånarna
            så tidigt som möjligt i processen i översiktsplaneringen och i
            utarbetandet av särskilda planprogram.
          </note>
          <note>
            Avslutningsvis, herr talman, vill jag som det goda exemplet på
            ett frivilligt och framgångsrikt samarbete mellan kommuner, landsting
            och stat lyfta fram den Stockholmsförhandling som presenterades
            i förrgår. Det är en överenskommelse mellan staten, Stockholms
            läns landsting, Stockholms stad, Nacka kommun, Solna stad och
            Järfälla kommun som innebär att tunnelbanan byggs ut till Nacka,
            Arenastaden och Barkarby och att den blåa linjen byggs ut till
            Gullmarsplan och kopplas samman med den gröna linjen för en kraftfullt
            ökad kapacitet genom centrala Stockholm. Detta hade inte varit
            möjligt utan Alliansens genomförandekraft och Centerpartiets aktiva
            roll i regeringen, kommuner och landstinget i Stockholm.
          </note>
          <note>
            En tryggad utbyggnad av tunnelbanan skapar förutsättningar för
            en ökad bostadsbebyggelse. Överenskommelsen innebär också att
            kommunerna åtar sig att själva eller genom annan markägare uppföra
            78 000 bostäder i tunnelbanans närområde fram till 2030.
          </note>
          <note>
            Herr talman! Det är lite synd att det bara är Markus Wiechel
            från SD som är här för att ta debatten om hur vi ska förbättra
            samverkan mellan de olika nivåerna, öka medborgarinflytandet och
            understryka kommunernas ansvar för att ha en aktiv och transparent
            markpolitik med en förutsägbar, öppen och effektiv planering för
            bostäder och serviceverksamheter, kollektivtrafik och infrastruktur
            som ökar attraktionskraften, inte bara i storstadsregionerna utan
            också i de kommuner och regioner som behöver öka sin inflyttning
            från när och fjärran för att klara välfärden i framtiden. Regional
            planering och ett starkt kommunalt planmonopol i kombination garanterar
            detta. Om vi inte klarar att ta ansvar för bostäder i storstäderna
            driver det upp fastighetspriserna, och det i sin tur driver upp
            skuldsättningen så att det blir ännu svårare att bygga på landsbygden.
          </note>
          <note>
            Herr talman! Jag yrkar ett kraftfullt avslag på Sverigedemokraternas
            förslag att frånta 290 kommuner deras viktiga uppgift att planera
            för bostäder åt den egna befolkningen och bifall till förslaget
            i betänkandet samt till regeringens proposition.
          </note>
          <note>
            I detta anförande instämde Oskar Öholm (M).
          </note>
          <note type="speaker">
            Anf. 38 MARKUS WIECHEL (SD) replik:
          </note>
          <note>
            Herr talman! Jag håller först och främst helt med Ola Johansson
            om vikten av frågan. Det är beklagligt att det bara var jag och
            Ola som hade satt upp sig på talarlistan.
          </note>
          <note>
            Jag har egentligen bara en fråga. Jag tyckte att det var rätt
            tydligt, men jag vill få det ännu tydligare: Menar Ola Johansson
            att regeringen inte kommer att avskaffa det kommunala planmonopolet?
          </note>
          <note type="speaker">
            Anf. 39 OLA JOHANSSON (C) replik:
          </note>
          <note>
            Herr talman! Ola Johanssons uppfattning om det kommunala planmonopolet
            är att det är en garanti för att man i samråd med medborgarna
            kan utarbeta planer som säkerställer utbudet av bostäder, social
            service, välfärd, kollektivtrafik och andra för medborgarna nödvändiga
            saker.
          </note>
          <note>
            Det kommunala planmonopolet är, såvitt jag vet, inte en definition
            som finns i någon lagstiftning, utan det är en samlande benämning,
            en folklig benämning, på den lagstiftning som existerar. Det sker
            hela tiden förändringar av tyngdpunkten i lagstiftningen. Det
            som vi nu diskuterar är en sådan förändring. Den är inte liten,
            men den innebär inte, som Sverigedemokraterna föreslår, en överflyttning
            av hela den kommunala strategiska planeringen till en regional
            eller statlig nivå. Den ligger fortfarande kvar hos kommunerna,
            och det är ett viktigt fundament för mig som centerpartist. Jag
            utgår från att det även gäller Alliansen.
          </note>
          <note type="speaker">
            Anf. 40 MARKUS WIECHEL (SD) replik:
          </note>
          <note>
            Herr talman! Det innebär då att ingenting kan ske regionalt därför
            att det skulle vara en förflyttning av makten från kommunerna.
            Visst innebär det en maktförskjutning, men att det skulle vara
            ett så stort problem kan jag inte se, inte minst med tanke på
            det stora problemet med bostadsförsörjningen.
          </note>
          <note>
            Rapporten är tydlig, och personligen tycker jag att även bostadsministern
            var rätt tydlig när han kommenterade det hela i Riksdag &amp; Departement.
          </note>
          <note type="speaker">
            Anf. 41 OLA JOHANSSON (C) replik:
          </note>
          <note>
            Herr talman! Det förslag som vi diskuterar och ska besluta om
            i dag – och som Sverigedemokraterna uppenbarligen inte är helt
            nöjda med – innebär en sådan förskjutning. Det innebär att kommunerna
            i sin planering ska ta hänsyn till relevanta mål på den regionala
            och statliga nivån när det gäller till exempel bostadsförsörjning.
          </note>
          <note>
            Detta skapar ett incitament och en möjlighet till samverkan och
            dialog. Jag valde med avsikt att lyfta fram Stockholmsöverenskommelsen
            som ett sådant exempel. Den innefattar en satsning på 78 000 bostäder
            inom loppet av drygt 15 år, och den kan genomföras utan att planansvaret
            flyttas till en högre nivå. Jag tycker att det är ett tydligt
            och konkret exempel på att planprocesserna i huvudsak fungerar
            bra som de gör, men det behövs ett ökat regionalt inflytande och
            en ökad regional, kommunal och mellankommunal dialog om dessa
            frågor.
          </note>
          <note>
            Jag yrkar bifall till utskottets förslag till beslut.
          </note>
          <note>
            Överläggningen var härmed avslutad.
          </note>
          <note>
            11 § Höständringsbudget för 2013
          </note>
          <note>
            Andre vice talmannen konstaterade att ingen talare var anmäld.
          </note>
          <note>
            12 § Genomförande av EU:s regelverk om inre vattenvägar – del
            I
          </note>
          <note>
            Andre vice talmannen konstaterade att ingen talare var anmäld.
          </note>
          <note>
            13 § Postservice och grundläggande betaltjänster
          </note>
          <note type="speaker">
            Anf. 42 LARS JOHANSSON (S):
          </note>
          <note>
            Herr talman! Det här betänkandet är ju ett motionsbetänkande
            från trafikutskottet som handlar om postservice och grundläggande
            betaltjänster.
          </note>
          <note>
            Jag vill börja med att yrka bifall till reservation 1.
          </note>
          <note>
            Detta handlar naturligtvis om den samhällsutveckling som sker
            i Sverige i dag. Människor som bor i glesbygd har svårare att
            få den service som de borde ha. Även om betänkandet är ganska
            tunt lyfter det ändå fram de viktiga, principiella frågorna som
            jag tycker att vi kan ägna en stunds diskussion.
          </note>
          <note>
            Som framgår av betänkandet är lagstiftningen tydlig. Enligt lagen
            ska inlämningsställen ligga så tätt att användarnas behov beaktas.
            Det är detta som våra motioner handlar om. Är postservicen tillräckligt
            utbyggd i Sveriges avlånga land, eller har den begränsats?
          </note>
          <note>
            Det finns också krav på en rikstäckande utdelning fem gånger
            i veckan, och det ska gälla i hela landet fullt ut.
          </note>
          <note>
            I sin årsredovisning har PTS pekat på att detta inte gäller för
            alla. Det rör sig om ca 1 100 människor som inte har femdagarsutdelning,
            och den andelen ökar. Då är frågan: Vidtas det tillräckliga åtgärder
            för att förbättra situationen? Vi säger i vår reservation att
            vi inte tycker att PTS och regeringen vidtar tillräckliga åtgärder
            för att det uppdrag som riksdagen har fattat beslut om ska kunna
            fullföljas.
          </note>
          <note>
            I dagarna har vi kunnat ta del av kvartalsredovisningen från
            Post Nord, som sköter en stor del av brevbäringen i Sverige och
            annat som har med postverksamhet att göra. I den redovisningen
            berörs över huvud taget inte dessa frågor, utan man talar enbart
            om att e-handeln ökar medan brevförsändelserna minskar. Men det
            sägs inte vad detta kan få för konsekvenser för enskilda människor
            när verksamheten hela tiden måste effektiviseras och rationaliseras
            för att man ska klara de ekonomiska mål som regeringen har fastställt
            när det gäller avkastningen i Post Nord. Post Nord har också en
            ökad lönsamhet under innevarande år jämfört med förra året. Jag
            tycker ändå att det finns ytterligare att göra på området.
          </note>
          <note>
            Utvecklingen på betaltjänstområdet går väldigt snabbt nu. För
            många människor är det en självklarhet att använda sig av internet
            för att göra sina betalningar. Men det finns hundratusentals –
            närmare 500 000 – personer som fortfarande inte har tillgång till
            internet. Enligt Stiftelsen för intern infrastruktur kommer detta
            inte att vara avhjälpt förrän 2020. Det finns alltså en stor grupp
            människor som inte har denna möjlighet. Även här är frågan: Vad
            gör regeringen?
          </note>
          <note>
            Riksrevisionen har granskat det särskilda landsbygdsprogram som
            har gällt från 2007 och fram till 2013, och man har varit väldigt
            kritisk till att de fyra axlarna inte har klarats av, framför
            allt inte det fjärde området, som handlar om åtgärder som ska
            bidra till exempelvis småföretagande och höjd livskvalitet på
            landsbygden. Där uppgår stödet endast till 8 procent, och det
            är man från Riksrevisionen kritisk till.
          </note>
          <note>
            Det handlar om hur samhällsservicen ska se ut i hela landet,
            framför allt på landsbygden, så att det blir möjligt för människor
            att bo kvar. Då är postservice och betaltjänster avgörande för
            dem som bor i glesbygd. Här borde regeringen göra mer än vad man
            gör för närvarande.
          </note>
          <note>
            Vi har två reservationer, men jag yrkar bifall till den första
            även om jag tycker att den andra är lika bra.
          </note>
          <note>
            I detta anförande instämde Lars Mejern Larsson och Suzanne Svensson
            (båda S).
          </note>
          <note type="speaker">
            Anf. 43 BENGT BERG (V):
          </note>
          <note>
            Herr talman! Hela landet ska leva, heter det när nya kampanjer
            för den svenska landsbygden dras i gång. Men vi som lever och
            verkar inom de mindre sammanhangen och ute i den stora svenska
            geografin vet mer än väl vartåt det barkar när det är den kortsiktiga
            lönsamheten som bestämmer kompassriktningen.
          </note>
          <note>
            Utvecklingen för oss betyder ofta en allt glesare landsbygd och
            några storstäder som bara växer. I det kölvattnet strömmar problemen
            som vilsna ankor: Det gäller nedlagda affärer, stängda skolor
            och allt sämre samhällsservice. Detta gäller förstås också igenbommade
            bank- och postkontor.
          </note>
          <note>
            Herr talman! Den svenska postmarknaden är en av de mest avreglerade
            i hela Europa. Detta har inneburit en stor försämring för både
            boende runt om i Sverige och företag på landsbygden.
          </note>
          <note>
            Vänsterpartiet har i sin riksdagsmotion om landsbygden föreslagit
            att regeringen skyndsamt ska tillsätta en utredning som utvärderar
            vad privatiseringar och uppbrytningar av statliga monopol har
            fått för konsekvenser.
          </note>
          <note>
            Vi föreslår i samma motion att Posten ska ha i uppdrag att ge
            god och likvärdig service till alla enskilda medborgare och företag
            i hela Sverige.
          </note>
          <note>
            Postens möjligheter att finansiera en god samhällsservice på
            landsbygden begränsas kraftigt av den avreglering som har skett.
            Vi anser därför att kraftfulla åtgärder behövs för att Posten
            ska kunna upprätthålla en fullgod postservice i hela landet.
          </note>
          <note>
            De kommersiella aktörerna måste också bidra till finansieringen
            av den samhällsomfattande och rikstäckande postverksamheten, till
            exempel genom fondering.
          </note>
          <note>
            Mellan Sveriges och Danmarks postlagstiftning finns tydliga skillnader,
            trots att ägaren Post Nord är densamma. I Danmark kan, till skillnad
            mot i Sverige, de kommersiella postoperatörerna som distribuerar
            brev och paket åläggas krav på att bidra till finansieringen av
            den utdelningspliktiga postverksamheten. En annan möjlig åtgärd
            är att ägaren staten inte ställer samma höga finansiella krav
            på Posten genom aktieutdelning och på så sätt stärker bolagets
            ekonomiska möjligheter att upprätthålla god postservice i hela
            landet.
          </note>
          <note>
            Herr talman! De servicemål som Posten i dag har harmonierar inte
            med de ekonomiska målen. Postverksamhet utgör, i likhet med till
            exempel järnvägen, ett naturligt monopol, en sammanhållande organisation,
            med betydande stordriftsfördelar som medför god och likvärdig
            service över hela landet. Om en sådan marknad som posten konkurrensutsätts
            på ett oansvarigt sätt, där enskilda aktörer utan pålagor kan
            ta hand om de mest lönsamma geografierna, försvinner möjligheterna
            till en fullgod postservice över Sverige.
          </note>
          <note>
            Då andra EU-länder genomfört lagstiftning som tvingat kommersiella
            aktörer att bidra till att en god samhällsomfattande postverksamhet
            upprätthålls, även på landsbygden, finns inga skäl för att man
            i Sverige ska avvakta onödigt länge med likartade krav.
          </note>
          <note>
            Herr talman! Regeringen bör ge tydliga direktiv till de statliga
            myndigheterna att samarbeta över myndighetsgränserna och med kommunerna
            för att ge medborgarna den service som vi alla har rätt till.
          </note>
          <note>
            Vänsterpartiet kräver en likvärdig postservice i hela landet!
          </note>
          <note>
            En grundläggande samhällsservice är en fungerande postverksamhet.
            Många företag är helt beroende av en hög och jämn nivå på postservicen.
            Om detta inte kan garanteras står många arbetstillfällen och landsbygdens
            framtid på spel. Därför ska Posten ha i uppdrag att ge en god
            service av likvärdig kvalitet till alla enskilda medborgare och
            till företag i hela landet.
          </note>
          <note>
            Jag yrkar bifall till reservation nr 1.
          </note>
          <note>
            Det finns anledning att då och då höja en lovsång till dikeskanterna
            i Sverige. Om våren reser sig den stolta tussilagoblomman mot
            solen och säger: Vi ger inte upp. Samma gula glädje kan man på
            landsbygden se när postbilen kommer singlande genom gruset.
          </note>
          <note type="speaker">
            Anf. 44 CHRISTER AKEJ (M):
          </note>
          <note>
            Herr talman! Vi debatterar nu ett motionsbetänkande från allmänna
            motionstiden om postfrågor. Jag tänkte börja med att göra en kort
            historisk tillbakablick.
          </note>
          <note>
            Det var redan på 1600-talet som den första postlinjen etablerades,
            och den gick över Stockholm–Markaryd–Hamburg. Det svenska postverket
            skapades 1636 på förslag av dåvarande rikskanslern Axel Oxenstierna.
            Det fungerade då som en sorts stafettsystem, där det fanns postbönder
            utplacerade på var tredje eller var fjärde mil som på så sätt
            transporterade posten vidare. Efter ett tag ville man dock att
            det skulle gå snabbare, och då blev det krav på att postbönderna
            skulle färdas till häst.
          </note>
          <note>
            I slutet av 1600-talet infördes poststämplar för att breven inte
            skulle kunna stjälas, och man fick då också den första rikstäckande
            posttaxan. Men den baserades inte enbart på vikt, som det är i
            dag, utan även på avstånd.
          </note>
          <note>
            Sedan fick vi järnväg, och då höjdes kraven på att posten skulle
            gå ännu snabbare. Man började utnyttja järnvägen, och postbönderna
            avskaffades. Det byggdes upp poststationer.
          </note>
          <note>
            Den 1 juli 1855 införde riksdagen efter långa diskussioner enhetsporto,
            alltså samma system med porto som vi har i dag, där priset är
            oberoende av avstånd. Man började tillverka de första frimärkena.
            Posten fick då också monopol på brevbefordran.
          </note>
          <note>
            Herr talman! Som kuriosa från mina egna trakter i Skåne kan jag
            berätta att det i början på 1900-talet var ett tågrån på linjen
            Malmö–Simrishamn då postiljonen sköts med tre skott i huvudet.
            Han hade dock tur och lyckades överleva. 40 år senare när han
            dog plockades kulorna ut ur hans huvud, och de finns i dag på
            postens museum.
          </note>
          <note>
            Jag ska ta ytterligare några fakta.
          </note>
          <note>
            År 1925 fick vi postgirot. År 1968 fick vi postnummer. År 1987
            slopades lördagsutdelningen.
          </note>
          <note>
            I dag är Posten ett aktiebolag som heter Post Nord AB. Det bildades
            genom ett samgående mellan Posten och Post Danmark. Det ägs till
            60 procent av den svenska staten och till 40 procent av den danska
            staten, men röstförhållandena är 50–50.
          </note>
          <note>
            Herr talman! Om man tittar på Postens verksamhet är den ganska
            imponerande. Det finns inom Posten 11 750 brevbärare som 2012
            delade ut 2 305 miljoner brev till drygt 4,8 miljoner avlämningsställen,
            alltså hushåll och företag. Varje dag delas det ut omkring 20
            miljoner försändelser, och av dessa kommer 95 procent fram till
            rätt adress och i rätt tid. Det krav som staten har på postverket
            är att man ska klara 85 procent, och det klarar man således med
            god marginal. Trots att Posten har avreglerats är Posten i dag
            den överlägsna dominanten på marknaden med en marknadsandel på
            87 procent. Den i princip enda konkurrenten är Bring Citymail.
          </note>
          <note>
            Ett problem som Posten har är att volymerna minskar löpande,
            och de senaste tio åren har minskningen varit 22 procent. Det
            är en utmaning för Posten att kunna hålla samma höga service med
            oförändrad prisnivå trots minskade volymer. Att volymerna minskar
            beror på att många brev numera hanteras digitalt.
          </note>
          <note>
            Posten har dock en hög servicenivå i hela vårt land. Brev kan
            lämnas antingen i någon av de 24 000 postlådor som finns i landet
            eller till något av de serviceställen som finns runt om i landet.
            Det finns i dag 1 547 ombud, och de flesta har öppet sju dagar
            i veckan och finns oftast i affärer. Därutöver finns det 290 företagscentrum
            som speciellt vänder sig till företag och finns i företagstäta
            områden.
          </note>
          <note>
            Det är Post- och telestyrelsen, PTS, som har tillsyn över Postens
            verksamhet och ser till att den sköts. Årligen görs uppföljningar,
            och där kan man läsa att Posten har klarat sitt uppdrag bra.
          </note>
          <note>
            Då det gäller närheten till postlådor, som är en livligt diskuterad
            fråga, har 80 procent postlådan vid tomtgränsen, 16 procent inom
            200 meter och 5 procent inom 1 000 meter. Det är då av dem som
            får posten i postlådan. Sedan finns det en grupp som får posten
            antingen i postbox i flerfamiljshus eller direkt i dörren.
          </note>
          <note>
            Herr talman! En annan livligt diskuterad fråga är femdagarsutdelning.
            Det är en alldeles övervägande del som har det i vårt land i dag.
            År 2011 var det runt 1 000 mottagare av, som jag nämnde tidigare,
            de totalt 4,8 miljoner som finns i landet som inte nåddes av femdagarsutdelning,
            alltså 0,2 promille. År 2012 var det 1 100 hushåll som inte hade
            femdagarsutdelning. Det kan tyckas vara en liten ökning, men trots
            det tittar man nu uppmärksamt på det. PTS har bestämt att man
            under 2013 kommer att ha denna fråga särskilt i fokus. Som en
            jämförelse kan jag nämna att det i slutet på 1990-talet var 1
            600 hushåll som inte nåddes av femdagarsutdelning.
          </note>
          <note>
            Herr talman! En annan fråga som diskuteras är tillgången till
            kassaservice och att kunna göra kontantuttag respektive kontantinsättningar.
            Här har beteendet ändrats kraftigt hos folk de senaste åren. I
            dag gör merparten, 86 procent, sina kontantuttag via bankomat.
            16 procent gör kontantuttag via kort. Blott 5 procent väljer att
            hämta ut kontanter över disk, och 4 procent använder inte kontanter
            alls.
          </note>
          <note>
            Enligt Svensk Handel görs i dag 70 procent av köpen i butik med
            kort.
          </note>
          <note>
            Då Svensk kassaservice avvecklades 2008 beslutade riksdagen att
            alla skulle ha tillgång till grundläggande betaltjänster till
            ett rimligt pris. Med grundläggande betaltjänster menas att ta
            ut pengar, betala räkningar och sätta in dagskassor på bankkonto.
          </note>
          <note>
            Regeringen gav därför Post- och telestyrelsen, PTS, i uppdrag
            att upphandla grundläggande betaltjänster i de områden där inte
            marknaden klarade av att tillgodose det behovet. PTS upphandlade
            betalserviceombud på 15 orter i landet.
          </note>
          <note>
            Sedan lagen om grundläggande kassaservice avvecklades har det
            skett en rad förändringar på den svenska betaltjänstmarknaden.
            De tydligaste är ökad användning av tekniska betaltjänstlösningar
            och minskad kontantanvändning. Detta har gjort att många bankkontor
            har slutat ha kontanthantering över disk.
          </note>
          <note>
            År 2012 avvecklade PTS de upphandlade tjänsterna, alltså de 15
            betalserviceombuden. Länsstyrelserna och PTS konstaterade att
            tjänsterna inte fungerade tillfredsställande och att de nyttjades
            i för liten utsträckning. PTS gjorde också bedömningen att det
            inte var genom nationell upphandling som staten på bästa sätt
            säkerställde tillgången till grundläggande betaltjänster.
          </note>
          <note>
            Fru talman! Det föreslogs då att det statliga ansvaret skulle
            regionaliseras. Det innebar att länsstyrelserna fick en mer central
            roll i arbetet med grundläggande betaltjänster. PTS säkerställde
            också under 2012 att ingen användare skulle stå utan grundläggande
            betaltjänster i samband med att de upphandlade tjänsterna upphörde.
          </note>
          <note>
            De tidigare upphandlade tjänsterna har i många fall ersatts av
            nya betalombudslösningar på samma ort, etablerade i dagligvarubutiker
            eller i vissa fall på drivmedelsstationer. Berörda länsstyrelser
            har haft huvudansvaret för att förbereda och genomföra omställningen
            från den tidigare upphandlade lösningen till den nya.
          </note>
          <note>
            Totalt har 9 av 15 ombud ersatts med en ny betalombudslösning.
            Resterande sex ombud, i Stockholms och Jämtlands län, har ersatts
            av nya ombud på ny plats. I Stockholms län har länsstyrelsen valt
            att prioritera ombudslösningar på andra öar än dem PTS har varit
            på tidigare.
          </note>
          <note>
            PTS har som en extra säkerhetsåtgärd för att säkerställa en lägsta
            godtagbar service upphandlat värdetransporter åt de tidigare och
            nyetablerade betaltjänstombuden.
          </note>
          <note>
            Samtliga länsstyrelser har fått stöd från PTS för att säkerställa
            det politiska målet för grundläggande betaltjänster. Således tycker
            jag att man kan konstatera att berörda parter tagit i frågan med
            största kraft så att ingen ska hamna utanför en rimlig tillgång
            till grundläggande betaltjänster.
          </note>
          <note>
            Med detta, fru talman, yrkar jag bifall till förslaget i betänkandet.
          </note>
          <note type="speaker">
            Anf. 45 BENGT BERG (V) replik:
          </note>
          <note>
            Fru talman! Tack så mycket, Christer Akej, för den historiska
            exposén! Jag delar din beundran för att Posten kunde fungera på
            1600-talet och framåt. Om man bor på landsbygden har man anledning
            att hysa beundran för vilket bra jobb lantbrevbärarna gör på olika
            sätt på hala vintervägar och med fysiskt ansträngande arbete.
          </note>
          <note>
            Men Christer Akej beskriver utvecklingen på senare tid, in i
            vår tid, lika positivt. Underbart är kort, kommer att jag att
            tänka på. Allting ska ju numera lösas med kort. Vi vet dock att
            det på landsbygden bor väldigt många äldre människor som inte
            alls kan hantera de här korten lika händigt som vi något yngre.
          </note>
          <note>
            Vad jag skulle vilja fråga är om inte avregleringarna har varit
            menliga och skapat nya problem i stället för att lösa de gamla.
          </note>
          <note>
            Jag tänker på Svensk kassaservice som fanns på mitt postkontor
            i Torsby. Det vanliga postkontoret där hade öppet vissa tider
            och kassaservicekontoret andra tider. Man kom och skulle kanske
            köpa frimärken i en lucka och uträtta ett annat ärende i en annan.
            Det blir en illustration av hur uppspaltningen och uppstyckningen
            av en samhällsservice som är så viktig som Postens blir ett moras
            i en så liten ort som Torsby.
          </note>
          <note>
            Jag skulle vilja höra Christer Akejs synpunkter på avregleringens
            nackdelar. Jag förväntar mig en lång utläggning.
          </note>
          <note type="speaker">
            Anf. 46 CHRISTER AKEJ (M) replik:
          </note>
          <note>
            Fru talman! Jag tycker att det är viktigt att först konstatera
            att vi har en imponerande verksamhet inom Posten i dag. Trots
            att man har släppt monopolet har det i verkligheten bara blivit
            ett ringa antal konkurrenter och en ringa del som inte Posten
            fortsatt sköter – som jag nämnde i mitt anförande ligger Postens
            marknadsandel på någonstans runt 85 procent.
          </note>
          <note>
            När vi tittar på servicen på landsbygden tycker jag att man i
            dag i många fall har en väl så god service när det gäller postkontor
            eller postombud. I dag har man dem företrädesvis i affärer, som
            har öppet från kanske 9–19 eller ännu längre och sju dagar i veckan.
            Tidigare när det fanns postkontor på landsbygden hade de kanske
            bara öppet någon enstaka dag i veckan och då i någon timme. På
            den sidan tycker jag alltså att det har blivit bättre.
          </note>
          <note>
            Likadant har man ju faktiskt lyckats behålla lantbrevbärarna.
            Som jag också nämnde i mitt anförande är det bara 1 100 hushåll
            i vårt land som inte har femdagarsutdelning. Det är alltså mindre
            än 0,2 promille som inte nås av femdagarsutdelning. En väldigt
            stor andel av dem som får sin post får den i postlådor som är
            placerade på gränsen. Det är bara 5 procent, tror jag, som har
            upp till tusen meter till sin postlåda.
          </note>
          <note>
            Jag tycker nog att man fortfarande har en väldig god service
            på postsidan i hela vårt land, trots de utmaningar vi har i form
            av geografi och avstånd.
          </note>
          <note type="speaker">
            Anf. 47 BENGT BERG (V) replik:
          </note>
          <note>
            Fru talman! Jag tycker fortfarande att Posten ska vara en sammanhållen
            organisation och att den ska fungera likvärdigt över hela landet.
            Där kanske vi är överens om själva målet, men vägen dit är vi
            nog inte riktigt överens om.
          </note>
          <note>
            Jag vet att Österlen, där Christer Akej hör hemma, är en betydligt
            mer tätbefolkad landsdel är vad till exempel norra Värmland eller
            Norrlands inland är. Men vad jag menar är att det måste finnas
            ännu bättre service ur ett demokratiskt perspektiv på landsbygden
            än i landet i snitt för att man ska kunna upprätthålla det jag
            sade i mitt anförande: Småföretagen ska kunna vara verksamma,
            folk ska kunna bo kvar, det ska finnas bredband och så vidare.
          </note>
          <note>
            Hur ska man, med ett så strängt lönsamhetstänkande som regeringens,
            kunna tillgodose de mindre lönsamma och mindre tätbefolkade områdena
            med samma riksstandard som övriga Sverige? Det är för mig en ekvation
            som inte går ihop. I och med att Posten har sådana lönsamhetskrav
            på sig räcker pengarna helt enkelt inte till att fördelas på ett
            jämlikt och rättvist sätt.
          </note>
          <note type="speaker">
            Anf. 48 CHRISTER AKEJ (M) replik:
          </note>
          <note>
            Fru talman! Det som du påstår, Bengt Berg, stämmer faktiskt inte
            med verkligheten. Du vill ge en bild av att förhållandevis få
            hushåll har full service, men det är precis tvärtom. Det är en
            otroligt liten andel av hushållen i vårt land som inte nås av
            till exempel femdagarsutdelning. Den alldeles övervägande delen
            har väldigt nära till sin postlåda.
          </note>
          <note>
            Sedan har vi ju vitt skilda ideologiska uppfattningar, du och
            jag. Du kan ju rimligtvis endast tänka dig att detta ska vara
            statligt drivet. Jag däremot ser en vits med att vi har mångfald
            och olika utövare i vårt land. Det har på många områden visat
            sig att det har gynnat utvecklingen och gjort det positivare för
            konsumenterna och befolkningen.
          </note>
          <note>
            Man måste anpassa sig till den verklighet man lever i. Man kan
            inte stå kvar och stampa. Nu har folk i vårt land ändrat sitt
            beteende. De vill ha det på ett annat sätt och kunna göra mer
            digitalt. Vi ser till exempel i affärerna att 70 procent gör sina
            inköp med kort. Då måste man anpassa sig till det, och det är
            det man försöker göra i vårt land – även inom Posten.
          </note>
          <note>
            När det gäller till exempel betaltjänsterna tycker jag att man
            på ett utomordentligt sätt har svarat upp och sett till att bevaka
            den frågan så att ingen ska hamna utanför tillgång till grundläggande
            betalservice. Trots att många banker i dag inte erbjuder den tjänsten
            har PTS och länsstyrelserna gått in regionalt för att bevaka att
            ingen hamnar utanför. Jag känner mig alltså ganska trygg, Bengt
            Berg.
          </note>
          <note type="speaker">
            Anf. 49 LARS TYSKLIND (FP):
          </note>
          <note>
            Fru talman! Jag börjar med att yrka bifall till utskottets förslag
            och avslag på reservationerna.
          </note>
          <note>
            Dagens debatt om fungerande postservice och möjlighet att använda
            betaltjänster är något som gäller vardagen. Vi har nog många upplevt
            frustrationen när det inte fungerar. Även om det nu inte är speciellt
            vanligt att ett brev inte kommer fram – vi har hört tidigare från
            talarstolen att posten i landet faktiskt fungerar väldigt bra
            – reagerar vi kraftigt om det sker. Detta är nog ett tecken på
            att vi lite till mans har en mycket stor tillit till det svenska
            postsystemet. När det inte fungerar märker vi det.
          </note>
          <note>
            Sedan kan vi väl också konstatera att det blir allt vanligare
            att våra banker upphör med kontanthantering. Det gäller både i
            landsbygd och på andra ställen. Det är en allmän trend i samhället.
            I det här betänkandet ligger dock fokus på landsbygden. Det är
            klart att om kontanthantering upphör på bankkontor på sådana orter
            där det bara finns en bank får det större utslag. Generellt ser
            man allt fler banker som inte håller på med kontanthantering.
          </note>
          <note>
            När det plötsligt händer att kontanthanteringen upphör känns
            det som en drastisk förändring. Men om man tänker efter är det
            bara det sista steget i en utveckling som har pågått under en
            längre tid. Vi har ställt om. För de flesta människor var det
            nog ganska länge sedan de var på en bank och hanterade kontanter.
            Icke förty finns det naturligtvis problem för ett fåtal.
          </note>
          <note>
            Detta med förändringar måste vi lära oss att leva med. Utgångspunkten
            för oss alla är naturligtvis att vi ska ha en välfungerande postservice
            och betaltjänster som vi känner oss trygga med och att detta ska
            gälla hela landet, också på landsbygden och i glesbygden. Vi kan
            också konstatera att förutsättningarna är väldigt olika i landet.
            Flexibilitet när det gäller lösningar får vi se som ett honnörsord
            i det här sammanhanget.
          </note>
          <note>
            Fru talman! Tvärtemot vad som antyds i de två reservationerna
            från Socialdemokraterna, Miljöpartiet och Vänsterpartiet tar regeringen
            och berörda myndigheter ett stort ansvar för att möta den utveckling
            och de förändringar som sker så att enskilda och företag inte
            får en oacceptabel situation när det gäller postservice och betaltjänster.
          </note>
          <note>
            När det gäller postservice har Posten ett övergripande lagkrav
            och även tillståndskrav på att ha en viss postservice i hela landet.
            Femdagarsutdelning är grundkravet. Man har dock ett stort utrymme
            att utifrån lokala förutsättningar ha olika alternativa lösningar,
            och det är naturligtvis viktigt att man har det.
          </note>
          <note>
            Sedan är det viktigt att framhålla att både regeringen och myndigheten
            Post- och telestyrelsen, PTS, är fullt medvetna om att Posten
            har stora utmaningar i det här sammanhanget, och man bevakar noga
            frågan för att säkerställa kvaliteten när det gäller postservice
            i hela landet. Som sagt är samverkan och flexibla lösningar det
            som vi måste jobba med. Som Christer Akej sade är det trots allt
            väldigt få som i dag inte har femdagarsutdelning. Där är det exceptionella
            infrastrukturella förutsättningar som gör att det blir ett undantag,
            men man är väldigt restriktiv med sådana undantag.
          </note>
          <note>
            Fru talman! När det gäller betaltjänster står utskottet fast
            vid sin tidigare bedömning att det bara är i de fall marknaden
            inte klarar att säkerställa servicen som staten ska ingripa. Hur
            man ingriper har förändrats över tid. År 2008 lade vi ned Svensk
            kassaservice, och sedan har det pågått en del upphandlingar av
            grundläggande betaltjänster. Det har varit utökad lantbrevbärarservice
            under vissa förutsättningar och så vidare, men det har inte visat
            sig så där alldeles effektivt och fungerande.
          </note>
          <note>
            Vi har nu kommit fram till dagens situation, där länsstyrelserna
            med stöd av Post- och telestyrelsen har ett tydligt uppdrag att
            aktivt verka för regionala insatser för att trygga tillgången
            till betaltjänster. Där har Länsstyrelsen i Dalarna fått en speciell
            ställning som samordnande. Det är naturligtvis inte så att länsstyrelsen
            ska agera bank, utan det handlar om att hjälpa till med att hitta
            lösningar utifrån behoven och utifrån vilka samverkansmöjligheter
            som kan finnas på respektive ort.
          </note>
          <note>
            Hittills, sedan länsstyrelserna tog över detta – det är egentligen
            bara det senaste året – har den vanligaste lösningen varit att
            en företagare har blivit ombud för grundläggande betaltjänster.
            Det krävs naturligtvis en viss utrustning för det, och då finns
            det ett system med statliga bidrag som tas från årliga anslag
            som regeringen avsätter till just betalningstjänstområdet. Även
            där är regeringen medveten om situationen och ställer resurser
            till förfogande.
          </note>
          <note>
            Fru talman! Om man ser på de två reservationerna kan man konstatera
            att det väl finns en verklighetsbeskrivning som vi alla kan dela.
            Reservationerna är dock väldigt allmänt hållna. De andas att man
            vill att man ska göra mer, men det föreslås inget konkret utöver
            vad som redan pågår. Jag tycker inte heller att dagens anföranden
            från Socialdemokraterna och Vänsterpartiet har tillfört särskilt
            mycket om vad man konkret vill att vi mer ska göra.
          </note>
          <note>
            Jag vill ändå betona att regeringen och myndigheten är fullt
            medvetna om problematiken om både postservice och grundläggande
            betaltjänster och att det pågår ett bra arbete med det. Att detta
            med betaltjänster är kopplat till länsstyrelserna, som har mycket
            kunskap om just sitt område, tror jag är ett lyckat drag i det
            här sammanhanget.
          </note>
          <note>
            Jag yrkar alltså bifall till utskottets förslag och avslag på
            reservationerna.
          </note>
          <note type="speaker">
            Anf. 50 ANDERS AHLGREN (C):
          </note>
          <note>
            Fru talman! Jag skulle vilja börja med att yrka bifall till utskottets
            förslag.
          </note>
          <note>
            Jag träffade på ett trevligt uttalande från ägaren till lanthandeln
            i Skattungbyn i norra Dalarna. Hon sade så här: Centrum är alltid
            där jag befinner mig. Det är en talande beskrivning av hur många
            av oss som bor på landsbygden upplever det. Vi värdesätter den
            livskvalitet som landsbygden erbjuder.
          </note>
          <note>
            Men alltför många människor runt om i landet upplever service
            och grundläggande samhällsfunktioner som ett allt ihåligare lapptäcke.
            Den urbanisering som skett sedan 60-talet ser vi nu konsekvenserna
            av. Med flyttbidrag som stimulans snabbade man på tömningen av
            landsbygden. Nu lyfts det ena problemområdet efter det andra upp
            – det handlar om sämre kollektivtrafik, butiksdöden, långt till
            bensinmackarna, dålig mobiltäckning, långa pendelavstånd till
            jobb och studier och denna gång postservice. Detta är inte långsiktigt
            hållbart. Att ha tillgång till en fungerande grundläggande service
            på rimligt avstånd är en förutsättning för att man ska kunna bo
            och verka på en ort. I denna service måste en väl fungerande postdistribution
            gå att räkna in.
          </note>
          <note>
            I går kom posten till min postlåda klockan 16.15. Jag delar postlådan
            med mitt företag, och både privatpost och företagspost levererades
            vid samma tidpunkt. Det som lämnas i lådan är visserligen utdelat
            helt enligt gällande regler, det vill säga levererat med över-natt-befordran,
            men som företagare har jag inte särskilt mycket nytta av att posten
            kommer så sent. Detta var inget undantag. Fem dagar i veckan kommer
            postleveransen så sent.
          </note>
          <note>
            Men var bor människan, tänker ni. Jo, jag bor i Gagnefs kyrkby
            i Dalarna – 20 minuters resa från Borlänge, 35 från Falun och
            15 från Leksand. Jag bor i det som vi ofta kallar stadsnära landsbygd.
          </note>
          <note>
            Den svenska postmarknaden präglas av minskade volymer. En viktig
            förklaring till de minskande volymerna är tekniska övergångar
            från fysisk till elektronisk distribution. Redan 2004 passerade
            betalningarna av fakturor via internet de traditionella gireringarna
            som hushållens vanligaste sätt att betala räkningar.
          </note>
          <note>
            Ny teknik och nya konsumtionsmönster skapar nya marknadsmöjligheter.
            Inte minst visar e-handeln detta. 2013 beräknas e-handeln omsätta
            37 miljarder kronor, vilket innebär mer än en tiodubbling på de
            senaste tio åren.
          </note>
          <note>
            E-handeln skapar ett stort flöde av postpaket. Dessa distribueras
            på ett fullt acceptabelt sätt till utlämningsställen, som inte
            sällan sammanfaller med butiker där vi också handlar livsmedel.
          </note>
          <note>
            Men vi ser också andra tendenser runt om i landet. I Norrtälje
            kommun ligger Tjockö. Det är en ö med 47 åretruntboende och 450
            boende sommartid. Ön utpekas av kommunen som en av de öar som
            man har valt att satsa på och där man vill att befolkningen ska
            växa. Tillväxtverket, länsstyrelsen och landstinget har alla satsat
            för att utveckla besöksnäringen i skärgården. Öns livsmedelsbutik
            är öppen året runt, och man är ombud för apotek och Systembolaget.
            Man svarar också för postens hämtning från fastlandet och utdelning
            i brevlådor och utlämning av paket. Nu har Posten bestämt sig
            för att bryta samarbetet och övergå till så kallad bryggpost i
            fortsättningen. Sina paket får var och en hämta själv på fastlandet.
            Konsekvenserna för ett ösamhälle som Tjockö kan lätt förutses.
            Butiken riskerar att läggas ned, service från apotek och Systembolaget
            upphör, och i förlängningen blir det svårt att bo kvar.
          </note>
          <note>
            Men den här historien handlar inte bara om Tjockö. Finns det
            då något som kan göras för att bibehålla acceptabel postservice?
          </note>
          <note>
            Jag läser i den nyligen avslutade Presstödskommitténs utredning.
            Där konstaterar man att också tidningsdistributionen långsiktigt
            kommer att ha svårigheter att leverera våra dagstidningar i acceptabel
            tid på morgonen.
          </note>
          <note>
            Utredningen skriver att flera faktorer talar för att tidningsdistributionen
            i ett avlångt och glest befolkat land som Sverige bör samordnas.
            En återkommande fråga har därför varit möjligheten att åstadkomma
            en ytterligare samordning, genom att tidningarna även distribueras
            tillsamman med posten. Det skulle vara särskilt värdefullt på
            landsbygden. Styrande för en sådan samordning bör då vara att
            tidningarna fortsatt levereras till sina abonnenter tidigt på
            morgonen.
          </note>
          <note>
            Den strukturella omställning som inletts då allt fler läser tidningen
            på nätet kommer långsiktigt att påverka förutsättningarna att
            klara distributionen av papperstidningar till de hushåll som vill
            ha den i brevlådan på morgonen.
          </note>
          <note>
            Av utredningen framgår det också att man har haft överläggningar
            med PTS som i grunden är positiva till en samdistribution av tidningar
            och post. Glädjande nog kan jag på s. 285 i utredningen läsa om
            Presstödskommitténs bedömning: Under 2014 bör ett försök med samdistribution
            av tidningar och post genomföras i utvalda landsbygdsområden med
            gemensam leverans till mottagarna tidigt på morgonen.
          </note>
          <note>
            I praktiken innebär detta att mina brev som levererades efter
            klockan 16 i stället kommer tillsammans med morgontidningen tidigt
            dagen därpå. Det är ingen stor eftergift, tycker jag, om detta
            kan medföra att vi säkerställer distributionen av post och papperstidningar.
            Till detta kan läggas stora vinster såväl miljömässigt som ekonomiskt
            om det kördes bara en biltur per dag i stället för två. Men hoten
            i de socialistiska partiernas förslag på höjd kilometerskatt förmörkar
            förutsättningarna också för detta upplägg.
          </note>
          <note>
            Fru talman! Avslutningsvis vill jag gärna återkomma till att
            vi nu allt oftare hör förvånade utrop om hur landsbygden utarmas.
            Servicen på område efter område tappar sin naturliga möjlighet
            att överleva. Därmed utarmas också förutsättningarna för landsbygdens
            folk. Vi centerpartister ser med tillfredsställelse att raden
            av andra riksdagspartier som vill värna landsbygden detta valår
            börjar bli lång. Många landsbygdsprogram har skrivits under de
            senaste månaderna. Men min fråga är: Vill ni verkligen vara med
            och skapa goda förutsättningar för livet på landsbygden?
          </note>
          <note>
            För oss som ser hela landet är det rimligt att kräva att det
            inrättas en nationell servicegaranti som innebär rätt till offentlig
            service. Det innebär att vi tydliggör en lägsta nivå – ett golv
            – som anger tillgången på samhällsfunktioner och tjänster som
            medborgarna i Sverige har rätt till, oavsett var i landet de bor.
          </note>
          <note>
            Viktiga steg mot service i hela landet är fortsatta bredbandssatsningar,
            en definierad rätt till postservice och uppföljning av mobiltelefonioperatörernas
            löften om täckning.
          </note>
          <note>
            Tillgång till kommersiell service är precis som tillgång till
            offentlig service en viktig förutsättning för landsbygdens och
            hela landets tillväxt. Få människor är beredda att bo, leva och
            driva företag på en plats där det är ett stort och tidskrävande
            projekt att tanka bilen eller att köpa några liter mjölk i affären.
            Regeringens satsningar på tillgänglighet måste därför fortsätta
            och förfinas så att effektivare incitament skapas för att fler
            lanthandlare, tankstationer, apotek och andra kommersiella nyckelfunktioner
            finns kvar, utvecklas och nyetableras i hela landet.
          </note>
          <note>
            Landsbygden är naturligtvis beroende av tätorter och städer,
            men den som bor i Stockholm, Göteborg, Malmö och andra större
            städer är också i högsta grad beroende av att hela Sverige lever
            och kan leverera. Sverige utanför Stockholms tullar är allt annat
            än tärande. Tvärtom är det där vi hämtar de råvaror som världen
            efterfrågar – mat, mineraler och energi, för att bara nämna några
            exempel.
          </note>
          <note>
            En levande landsbygd är inte något som vi kan kosta på oss när
            staten har betalat alla andra räkningar. En levande landsbygd
            är en förutsättning för hållbarhet och välstånd.
          </note>
          <note type="speaker">
            Anf. 51 BENGT BERG (V) replik:
          </note>
          <note>
            Fru talman! Jag tackar Anders Ahlgren för hans anförande. På
            slutet av anförandet kände jag i någon mening igen det gamla bondeförbundet
            som värnar om landsbygdens folk och framtid. Samtidigt fick jag
            en gammal schlager i åtanke, nämligen Vildandens sång . Den handlar
            om ett litet skadskjutet djur som försöker rädda sig i land.
          </note>
          <note>
            Men det var fint att höra om de lokala exemplen från Skattungbyn
            och Tjockö. Jag tror att taleskvinnan på Tjockö har sagt: Jag
            är där centrum är. Så kan man se det. Men det kanske är en bister
            tröst när man sitter ensam på skäret.
          </note>
          <note>
            Vad jag undrar över när det gäller Posten och Postens sätt att
            verka är det problem som Anders Ahlgren också berörde, nämligen
            att det inte finns bredband överallt där det kanske skulle behövas
            som mest och att det inte är så lätt att genomföra sina transaktioner
            vare sig för vanliga medborgare eller för företagare. Då tycker
            jag att man borde kunna ha en hög beredskap när det gäller Postens
            möjligheter att hjälpa till att lösa dessa problem. Jag undrar
            också hur människor hanterar dagskassorna om de har en liten affärsverksamhet
            men ingenstans att gå med pengarna. De kan hitta på listiga gömställen
            i närområdet, men det är inte att tillråda.
          </note>
          <note type="speaker">
            Anf. 52 ANDERS AHLGREN (C) replik:
          </note>
          <note>
            Fru talman! Jag tackar för frågorna. Bengt Berg, tro inte allt
            du hör om Centerpartiet och om att vi skulle ha lämnat landsbygden.
            Vi är grovt förtalade på den punkten.
          </note>
          <note>
            Jag tror på en framtid där vi söker samordning i lösningarna.
            Jag tror inte att vi i detalj ska reglera hur saker och ting ska
            vara utan att vi ska se vilka samordningsmöjligheter som finns.
          </note>
          <note>
            Vi är inne i en mycket snabb omställning när det gäller hur vi
            hanterar betalningar, hur vi läser tidningar, hur vi får post
            och så vidare. Jag tror att detta kommer att accelerera.
          </note>
          <note>
            PTS bedömer att ungefär 17 hushåll i hela landet inte skulle
            ha möjlighet att få 1 megabit i datakraft. 1 megabit räcker bra
            för att kunna klara de flesta grundläggande servicedelar och om
            man inte nödvändigtvis måste se på film och så vidare.
          </note>
          <note>
            Jag tror på en samordning av detta. Det som vi hittills har sett
            att Posten har gjort är ingen försämring av hur det var före 1993
            då Postverkets monopol släpptes.
          </note>
          <note type="speaker">
            Anf. 53 BENGT BERG (V) replik:
          </note>
          <note>
            Fru talman! När det gäller samordningen tror vi i Vänsterpartiet
            också att det är mycket viktigt med samhällsservicekontor utanför
            storstadsregionerna. Det gäller att få dessa att fungera så smidigt
            och bra som möjligt för medborgarnas bästa.
          </note>
          <note>
            Men jag tänker på den grupp människor som mycket lätt hamnar
            i marginalen, alltså de som befinner sig utanför det som man kan
            kalla datademokratin. Om jag inte missminner mig är det ungefär
            en halv miljon människor som visserligen teoretiskt sett har tillgång
            till megabiten men som inte är inne i datasystemets goda sidor
            och praktiska användning. Då menar jag att Posten och det allmänna
            har ett mycket stort ansvar för hela landet. Det gäller många
            områden. Men nu debatterar vi Postens verksamhet.
          </note>
          <note>
            Som jag ser det har avregleringen inte haft så många bra effekter.
            Det har den säkert inte heller haft i storstäderna, men jag känner
            till landsbygden lite bättre. Kassaserviceexperimentet var väl
            ändå ett ganska dyrt experiment.
          </note>
          <note>
            Återigen: Det är helt rimligt och nödvändigt med samordning.
            Men hur är det med Postens lönsamhetskrav? Hur ser ni på det?
          </note>
          <note type="speaker">
            Anf. 54 ANDERS AHLGREN (C) replik:
          </note>
          <note>
            Fru talman! Jag skulle vilja ge några exempel på tankar som vi
            skulle kunna jobba fram. Det finns en bra utredning som kom 2009
            och som kallas för den Högdalska utredningen. Den är mycket bra;
            där beskrivs hur man skulle kunna bygga upp ett servicenät med
            servicepunkter för olika delar av samhällets funktioner. Det vore
            bra att damma av en del av dessa idéer i sammanhanget.
          </note>
          <note>
            Det hela bygger på att man använder kommunerna som den sammanhållande
            kraften i den lokala delen. Det finns några bra exempel runt om
            i landet. Vansbro kommun i Dalarna är ett lysande exempel. Det
            är en stor kommun med bara 7 000 invånare som har byggt upp servicepunkter
            där man som person kan gå in och få hjälp med datastöd. Man kan
            få hjälp att göra sina beställningar, man kommer åt nätet och
            så vidare. Det finns också en rad andra funktioner knutna till
            servicen, och det finns ett kommersiellt utbud på dessa platser.
            Jag tror att vi kommer dit.
          </note>
          <note>
            Det är inte rimligt att invånarna åker 20–30 mil för att ta ett
            kort som ska sättas in i ett pass. När det väl är gjort åker man
            hem. Efter några veckor ska man åka dit igen och hämta passet,
            för man måste lösa ut det själv. Om man kommer till Danmark kan
            man gå in på ett kommunalt kontor som är en myndighet och därmed
            betrott att ta dessa passfoton. Det finns mycket vi kan göra i
            samordning för att underlätta för medborgarna.
          </note>
          <note>
            Överläggningen var härmed avslutad.
          </note>
          <note>
            Ajournering
          </note>
          <note>
            Kammaren beslutade kl. 12.12 på förslag av förste vice talmannen
            att ajournera förhandlingarna till kl. 16.00 då votering skulle
            äga rum.
          </note>
          <note>
            Återupptagna förhandlingar
          </note>
          <note>
            Förhandlingarna återupptogs kl. 16.00.
          </note>
          <note>
            14 § Beslut om ärenden som slutdebatterats vid dagens sammanträde
          </note>
          <note>
            Punkt 1
          </note>
          <note>
            Punkt 2
          </note>
          <note>
            Punkt 1
          </note>
          <note>
            Punkt 5
          </note>
          <note>
            Övriga punkter
          </note>
          <note>
            Punkt 1
          </note>
          <note>
            Punkt 2
          </note>
          <note>
            minst tre fjärdedelar av de röstande och mer än hälften av riksdagens
            ledamöter
          </note>
          <note>
            Punkt 1
          </note>
          <note>
            Punkterna 2 och 3
          </note>
          <note>
            15 § Bordläggning
          </note>
          <note>
            Följande dokument anmäldes och bordlades:
          </note>
          <note>
            16 § Anmälan om interpellation
          </note>
          <note>
            Följande interpellation hade framställts:
          </note>
          <note>
            den 13 november
          </note>
          <note>
            Meeri Wasberg
          </note>
          <note>
            Interpellationen redovisas i bilaga som fogats till riksdagens
            snabbprotokoll tisdagen den 19 november.
          </note>
          <note>
            17 § Anmälan om frågor för skriftliga svar
          </note>
          <note>
            Följande frågor för skriftliga svar hade framställts:
          </note>
          <note>
            den 13 november
          </note>
          <note>
            Agneta Luttropp
          </note>
          <note>
            Lena Hallengren
          </note>
          <note>
            Anna Wallén
          </note>
          <note>
            Frågorna redovisas i bilaga som fogats till riksdagens snabbprotokoll
            tisdagen den 19 november.
          </note>
          <note>
            18 § Anmälan om skriftliga svar på frågor
          </note>
          <note>
            Skriftliga svar på följande frågor hade inkommit:
          </note>
          <note>
            den 13 november
          </note>
          <note>
            Eva Olofsson
          </note>
          <note>
            Ingemar Nilsson
          </note>
          <note>
            Hans Hoff
          </note>
          <note>
            Christina Oskarsson
          </note>
          <note>
            Allan Widman
          </note>
          <note>
            Peter Jeppsson
          </note>
          <note>
            Carina Adolfsson Elgestam
          </note>
          <note>
            Peter Hultqvist
          </note>
          <note>
            Anna Wallén
          </note>
          <note>
            Amineh Kakabaveh
          </note>
          <note>
            Svaren redovisas i bilaga som fogats till riksdagens snabbprotokoll
            tisdagen den 19 november.
          </note>
          <note>
            19 § Kammaren åtskildes kl. 16.08.
          </note>
          <note>
            Förhandlingarna leddes
          </note>
          <note>
            /Eva-Lena Ekman
          </note>
        </div>
      </body>
    </text>
  </TEI>
</teiCorpus>
