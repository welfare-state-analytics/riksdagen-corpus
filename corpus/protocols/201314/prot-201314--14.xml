<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 201314</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 201314</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-201314--14</head>
          <docDate when="2013-10-17 00:00:00">2013-10-17 00:00:00</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2013/14:14
          </note>
          <note>
            Torsdagen den 17 oktober
          </note>
          <note>
            Kl. 12:00 - 15:41
          </note>
          <note>
            1 § Anmälan om subsidiaritetsprövning
          </note>
          <note>
            Andre vice talmannen anmälde att utdrag ur följande protokoll
            i ärenden om subsidiaritetsprövning av EU-förslag kommit in:
          </note>
          <note>
            2 § Anmälan om faktapromemoria
          </note>
          <note>
            Andre vice talmannen anmälde att följande faktapromemoria om
            förslag från Europeiska kommissionen kommit in och överlämnats
            till utskott:
          </note>
          <note>
            KOM(2013) 627 KOM(2013) 634
          </note>
          <note>
            3 § Svar på interpellation 2013/14:19 om hjärtstartare på allmänna
            platser
          </note>
          <note type="speaker">
            Anf. 1 Socialminister GÖRAN HÄGGLUND (KD):
          </note>
          <note>
            Herr talman! Phia Andersson har frågat försvarsministern när
            statsrådet avser att börja med att se över möjligheterna att lagstifta
            om att det ska finnas hjärtstartare i miljöer där många människor
            vistas. Arbetet inom regeringen är så fördelat att det är jag
            som ska svara på interpellationen.
          </note>
          <note>
            Jag vill börja med att säga att varje landsting har ansvaret
            för att bedriva hälso- och sjukvård inom sitt regionala ansvarsområde
            i enlighet med hälso- och sjukvårdslagen. I detta ingår att landstingen
            själva ska avgöra hur vården ska utformas och vilka resurser som
            ska vara tillgängliga. Detta gäller också frågan om att avgöra
            vilken tillgång till hjärtstartare som är nödvändig för att kunna
            vårda patienter med akut hjärt-kärlsjukdom.
          </note>
          <note>
            Regeringen har dock bedömt att det finns skäl för att stödja
            landstingen för att öka överlevnaden vid akut hjärt-kärlsjukdom.
            Regeringen beslutade därför den 20 juni 2012 om ett uppdrag till
            Socialstyrelsen att i samråd med Sveriges Kommuner och Landsting
            ta fram ett kunskapsunderlag till landstingen om verktyg för arbetet
            med att minska andelen personer med akuta hjärt-kärlsjukdomar
            som dör innan de kommer till sjukvården. I uppdraget ingår att
            bjuda in landstingen att delta i pilotprojekt samt att stödja
            de landsting som vill delta i genomförandet av pilotprojekten.
            Socialstyrelsen ska också utvärdera pilotarbetet och föreslå hur
            arbetet med att öka överlevnaden i akut hjärt-kärlsjukdom kan
            fortsätta att utvecklas. Uppdraget kommer att slutredovisas den
            31 maj 2015.
          </note>
          <note>
            Socialstyrelsen har lämnat två delredovisningar utifrån uppdraget,
            och det framgår där att hjärtstartare ingår som en viktig del
            i hur vården bör vara utformad för att minska dödligheten vid
            hjärtstopp. Regeringen avvaktar med stort intresse kommande utvärderingar
            av de pilotprojekt som nu under 2013 och 2014 bedrivs inom ett
            antal landsting.
          </note>
          <note>
            Phia Andersson har i sin fråga klargjort att hon anser att det
            är räddningstjänsten som har ansvaret för utplacering av hjärtstartare
            på allmänna platser.
          </note>
          <note>
            Den enskildes, kommunernas och statens ansvar för skydd mot olyckor
            inklusive räddningstjänst regleras i lagen (2003:778) om skydd
            mot olyckor. I lagens 1 kap. 4 § undantas hälso- och sjukvården
            från lagens tillämpningsområde. Tillgång till hjärtstartare i
            samhället regleras inte i lagen (2003:778) om skydd mot olyckor
            och är inte en del av kommunernas eller statens lagstadgade ansvar
            för räddningstjänst.
          </note>
          <note>
            Phia Andersson efterfrågar vidare en översyn av möjligheten att
            begränsa den kommunala bestämmanderätten inom det aktuella området.
          </note>
          <note>
            Sedan den 1 januari 2011 följer av 14 kap. 3 § i regeringsformen
            att en inskränkning i det kommunala självstyret inte bör gå längre
            än vad som är nödvändigt med hänsyn till de ändamål som har föranlett
            den. I förarbetena anges att det bör vidtas en proportionalitetsprövning
            som bland annat bör innefatta en skyldighet för regeringen att
            undersöka om de ändamål som man vill tillgodose inte kan uppnås
            på ett för det kommunala självbestämmandet mindre ingripande sätt
            än det som föreslås.
          </note>
          <note>
            Det är i detta sammanhang av intresse att belysa att det pågår
            en rad initiativ till att utöka förekomsten av hjärtstartare.
            I februari 2013 hade Civilförsvarsförbundet placerat ut närmare
            2 000 hjärtstartare runt om i landet inom ramen för kampanjen
            Hjärta att hjälpa. Tillsammans med Svenska rådet för hjärt-lungräddning
            driver Civilförsvarsförbundet också Hjärtstartarregistret, ett
            nationellt register över de hjärtstartare som är tillgängliga
            för allmänheten. I januari 2013 inledde Hjärt-lungfonden en ny
            kommunikationskampanj, Hjärtsäkra Sverige, som ska pågå till och
            med 2015. Målet med kampanjen är bland annat att dubblera antalet
            hjärtstartare i samhället.
          </note>
          <note>
            Inom ramen för Myndigheten för samhällsskydd och beredskapsarbete
            med förebyggande och sårbarhetsreducerande åtgärder fördelade
            myndigheten under 2012 ca 33 miljoner kronor till ideella organisationer
            för kursverksamhet till allmänheten, bland annat inom första hjälpen
            och hjärt-lungräddning.
          </note>
          <note>
            Sammantaget ser jag inga skäl att föregå utvärderingarna av de
            projekt som nu bedrivs inom det aktuella regeringsuppdraget. Jag
            ser heller inga skäl att begränsa möjligheten för landstingen
            att utifrån de slutsatser som presenteras besluta om egna åtgärder
            inom sitt ansvarsområde.
          </note>
          <note type="speaker">
            Anf. 2 PHIA ANDERSSON (S):
          </note>
          <note>
            Herr talman! Tack, socialministern, för svaret! Jag hoppas att
            vi i den här interpellationsdebatten kan reda ut de frågetecken
            som jag tycker fortfarande finns med anledning av svaret.
          </note>
          <note>
            Anledningen till att jag ställde interpellationen var från början
            Ulricehamn PRO:s initiativ i frågan, som senare ledde till att
            vi väckte en motion i riksdagen – som faktiskt gick igenom i riksdagen.
          </note>
          <note>
            För att vi ska ha ett bra grundskydd i samhället vid eventuella
            bränder är det självklart att det finns brandsläckare i offentliga
            lokaler. I dag har den tekniska utvecklingen gjort att hjärtstartare
            är enkla att hantera och enkla att lära sig att använda. De skulle
            också kunna var en utökad del av det samhällsskyddet. Precis som
            brandsläckare kan användas i väntan på att brandkåren kommer handlar
            tillgången till hjärtstartare om samma sak, nämligen vad som görs
            innan ambulansen kommer. Det är helt avgörande minuter för att
            öka överlevnaden för människor som får plötsligt hjärtstopp.
          </note>
          <note>
            Vi har nog alla hört om den unge killen eller tjejen som ramlar
            ihop och dör på idrottsplatsen eller i badhuset. Vi har också
            hört talas om personer som har överlevt tack vare att det fanns
            en hjärtstartare i närheten.
          </note>
          <note>
            Jag är medveten om alla goda projekt, och jag välkomnar de som
            pågår. Ändå välkomnade Hjärt-Lungfonden, som driver kampanjen
            Hjärtsäkra Sverige, att motionen gick igenom i riksdagen. De följer
            debatten på nära håll, och de har också ställt sina tjänster till
            förfogande om de på något sätt kan vara behjälpliga.
          </note>
          <note>
            Hjärt-lungfonden skriver i Hjärtrapporten 2013 : Vid ett hjärtstopp
            är tiden kritisk. När hjärtat stannar kollapsar den drabbade,
            oftast helt utan förvarning, och chansen till överlevnad är helt
            beroende av att personer i närheten ingriper och ger hjärt-lungräddning
            och använder hjärtstartare. En stöt med en hjärtstartare inom
            180 sekunder ökar chansen till överlevnad med 75 procent.
          </note>
          <note>
            Även initiativtagarna till Hjärtat slår för Gotland och Brand
            och räddningsakademien har sagt att man bör utreda möjligheten
            att lagstifta om att det finns hjärtstartare på samtliga offentliga
            platser. Ett krav på utbildning bör införas i skolor och på arbetsplatser
            så att alla kan ta del av den.
          </note>
          <note>
            I Sverige omkommer årligen ca 100 personer i bränder och runt
            500 personer dör i trafiken. Detta kan jämföras med att ca 10
            000 personer om året dör i hjärtstopp. 700 ytterligare beräknas
            kunna räddas om hjärtstartare finns som ett grundskydd.
          </note>
          <note>
            Att ägna halva svaret åt att förklara det kommunala självstyret
            och den kommunala bestämmanderätten för en KU-ledamot tänker jag
            inte ens bemöta. Socialministern vet mycket väl att om man lagstiftar
            om hjärtstartare i offentliga miljöer handlar det om att det ska
            bli likvärdigt i hela landet. Det ska inte vara upp till varje
            kommun eller landsting att bestämma om det ska finnas hjärtstartare
            eller inte. Då förlorar de sin plats som grundskydd.
          </note>
          <note>
            Med ökad tillgång till hjärt-lungräddning och tillgång till hjärtstartare
            kan vi rädda många liv varje år. Vad är regeringens strategi för
            att verkställa riksdagens beslut?
          </note>
          <note type="speaker">
            Anf. 3 Socialminister GÖRAN HÄGGLUND (KD):
          </note>
          <note>
            Herr talman! Anledningen till att jag i mitt inledande svar försöker
            reda ut de konstitutionella frågorna är att i frågan, som jag
            nu inte ska läsa upp, ägnas en betydande del av utrymmet just
            till en del resonemang om att det borde vara försvarsministern
            som svarar och inte socialministern. Det ägnas en diskussion åt
            att denna fråga inte borde vara landstingens eller regionens sak
            utan någon annans sak. Därför försökte jag lägga till rätta hur
            saker och ting faktiskt ser ut, förhåller sig och ska vara.
          </note>
          <note>
            Det centrala är dock, precis som Phia Andersson säger, om det
            finns tillgång till utrustningen och om tillräckligt många människor
            vet hur den används så att de vågar ta initiativ när det plötsliga
            och oväntade inträffar.
          </note>
          <note>
            Där finns fortfarande en tröskel. Detta att det finns en maskin
            är ingen garanti för att den kommer att användas. Ett fortsatt
            arbete med att utbilda så många människor som möjligt är otroligt
            viktigt parallellt med det som handlar om att ha utrustningen
            utplacerad.
          </note>
          <note>
            Jag har försökt beskriva den strategi som vi har när det gäller
            att genom uppdrag till Socialstyrelsen kartlägga hur vi bäst går
            vidare. Det finns ytterligare saker att meddela, till exempel
            inom det arbete som heter IVPA – I väntan på ambulans. Det handlar
            om att räddningstjänstens personal, polis, taxibolag och säkerhetspersonal
            i till exempel köpcentrum eller på flygplatser eller vad det nu
            kan vara utbildas i hjärt- och lungräddning och utrustas med hjärtstartare
            inom ramen för ett projekt som har pågått här i Stockholmsområdet.
            Projektet är nu permanentat och utvidgas under de här åren till
            att bli ett nationellt forskningsprojekt inom något som kallas
            för Sams och som handlar om att rädda fler liv i Sverige.
          </note>
          <note>
            Ett arbete pågår alltså på många olika håll. Myndigheterna har
            tydliga uppdrag, och vi ser glädjande nog en utveckling som gör
            att det finns allt fler utrustningar utplacerade. Frågan kvarstår:
            Ska det lagstiftas om detta, och hur ser i så fall en lag ut?
            Detta måste vi ha bättre underlag för än vad vi har i dag, herr
            talman.
          </note>
          <note type="speaker">
            Anf. 4 PHIA ANDERSSON (S):
          </note>
          <note>
            Herr talman! Anledningen till att jag i min fråga vände mig till
            försvarsministern är helt enkelt att så behandlades motionen i
            försvarsutskottets betänkande Samhällets räddningstjänst. Därav
            leddes jag in på detta.
          </note>
          <note>
            Jag ska villigt erkänna att jag inte bryr mig om vem som genomför
            det här. Det tycker jag är oväsentligt. Frågan i sig är så viktig
            att det inte är det vi ska ägna oss åt att diskutera. Vad jag
            tycker att vi ska diskutera är att om tekniken har kommit så långt
            fram som den har och vi skulle kunna säkerställa en trygghetsnivå
            i samhället där 700 människor ytterligare skulle kunna överleva
            varje år så är det en behjärtansvärd insats. Sedan säger inte
            jag att det måste vara allmänheten som betalar alla dessa hjärtstartare.
            Om någon har en galleria och hyr ut lokaler i den kanske man ska
            ställa samma krav som för brandsläckare – att det ska sitta också
            en hjärtstartare där.
          </note>
          <note>
            På arbetsplatser borde det kanske vara ett lagstiftat krav att
            det ska finnas hjärtstartare som en trygghet. Jag jämför med brandsläckare
            därför att vi tycker att det är självklart i dag att det finns.
            Vi ser det inte som landstingets eller räddningstjänstens sak
            att betala och placera ut brandsläckare överallt. Det tillhör
            grundskyddet i samhället.
          </note>
          <note>
            Jag välkomnar att det kommer en teknik som är enkel och som kan
            läras ut på bra grunder. Jag har själv gått utbildningen under
            Almedalsveckan, så jag vet att det är så. Det finns till och med
            en app i dag att ladda ned i telefonen där man kan få instruktioner.
            Man kan inte göra fel. Det enda fel man kan göra är att inte göra
            något.
          </note>
          <note>
            Återigen: Detta är en behjärtansvärd fråga. Vem som löser den
            tror jag inte att vare sig Ulricehamn PRO, Hjärt-Lungfonden eller
            någon annan bryr sig om. Däremot välkomnar de att detta grundskydd
            finns i samhället. Därför ställer jag min fråga.
          </note>
          <note type="speaker">
            Anf. 5 Socialminister GÖRAN HÄGGLUND (KD):
          </note>
          <note>
            Herr talman! Det är bra. Då kommer vi in på det som förstås är
            pudelns kärna: Det finns ett otroligt värde i att det i närheten
            av platser där saker och ting har en hygglig risk för att uppkomma
            – alltså där det rör sig många människor – finns tillgång till
            utrustning. Det gäller naturligtvis också att så många som möjligt
            är beredda att använda denna utrustning.
          </note>
          <note>
            Vi ser glädjande nog en positiv utveckling som delvis har kommit
            till stånd och som kanske huvudsakligen finansieras med offentliga
            medel. Men det sker också en rad andra initiativ genom civilsamhällets
            organisationer för att öka säkerheten runt om i vårt land genom
            hjärtstartare. Det blir alltmer av en självklarhet att det ska
            finnas sådana i vår närhet. Däri ligger någonting betydelsefullt.
            Sannolikt räddar detta redan i dag ganska många liv årligen.
          </note>
          <note>
            Det går självfallet att komma vidare, och det är det som regeringens
            arbete syftar till genom myndigheterna och de uppdrag som de ska
            rapportera. Utifrån detta får vi sedan underlag som kommer att
            presenteras. Då får vi se hur vi går vidare. Men vi ska inte slå
            oss till ro under tiden utan använda de medel som vi har för att
            se till att utvecklingen fortsätter på det glädjande sätt som
            pågår i dag, nämligen att förekomsten blir allt vanligare och
            att vi av allt att döma genom detta kan rädda allt fler liv.
          </note>
          <note>
            Det ligger tyvärr i sakens natur att många av dem som drabbas
            av hjärt- och kärlproblem dör redan innan de har kommit till sjukhuset.
            De får en infarkt i sin bostad, på sin arbetsplats eller någon
            annanstans där de befinner sig. Det kan vara i joggningsspåret
            också, för den delen. Men detta händer. Om man bara har kommit
            under bevakning ökar möjligheten fantastiskt mycket, och vi vet
            att varje minut kan spela en avgörande roll. Det kan vara skillnaden
            mellan liv och död. Därför är detta rasande viktigt för säkerheten
            och tryggheten i samhället i stort, naturligtvis framför allt
            för de personer som någon gång i framtiden kan komma att drabbas
            av hjärtproblem på det här viset.
          </note>
          <note type="speaker">
            Anf. 6 PHIA ANDERSSON (S):
          </note>
          <note>
            Herr talman! Jag får tacka för att vi har rett ut begreppen.
            Det känns som om vi har en gemensam ambition att detta ska bli
            bra. Jag välkomnar givetvis alla projekt och alla ideella initiativ
            som tas på området.
          </note>
          <note>
            Jag besökte en arbetsplats i förra veckan. Det var ett badhus,
            där personalen hade fått utbildning men ingen hjärtstartare. Man
            kanske inte ska överlåta till varje kommun att bestämma om det
            ska finnas hjärtstartare eller inte. Riksdagen har redskap att
            säkerställa nivån i hela landet. Ju mer underlag man har för var
            detta kan ske, desto bättre. Men att det ska ske en översyn på
            detta sätt har riksdagen beslutat.
          </note>
          <note type="speaker">
            Anf. 7 Socialminister GÖRAN HÄGGLUND (KD):
          </note>
          <note>
            Herr talman! Jag tackar Phia Andersson för att hon har väckt
            frågan. Den är angelägen. Det är viktigt att de uppdrag som har
            delats ut fullföljs, men det är också viktigt att vi uppmuntrar
            de initiativ som har kommit i gång och som kommer att komma i
            gång när det gäller att på andra vägar bidra till att öka förekomsten
            av denna livsviktiga verksamhet.
          </note>
          <note>
            Överläggningen var härmed avslutad.
          </note>
          <note>
            4 § Svar på interpellation 2013/14:20 om skånsk förlossningsvård
            i Malmö
          </note>
          <note type="speaker">
            Anf. 8 Socialminister GÖRAN HÄGGLUND (KD):
          </note>
          <note>
            Herr talman! Marie Granlund har frågat mig vilka åtgärder jag
            avser att vidta för att blivande föräldrar och deras anhöriga
            inte behöver oroa sig för tillståndet i den skånska förlossningsvården
            i Malmö.
          </note>
          <note>
            Marie Granlund har också frågat mig vilka åtgärder jag avser
            att vidta för att motverka ökad stress hos vårdpersonalen och
            därmed stärka patientsäkerheten.
          </note>
          <note>
            I hälso- och sjukvårdslagen står det att hälso- och sjukvården
            ska bedrivas så att den uppfyller kravet på en god vård. Med detta
            avses bland annat att vården ska vara av god kvalitet och tillgodose
            patientens behov av trygghet i vården. En god vård ska också vara
            lättillgänglig, och den ska vara säker.
          </note>
          <note>
            I dag har landstingen och regionerna det huvudsakliga ansvaret
            för finansiering, organisering och utförande av hälso- och sjukvården.
            Som Marie Granlund lyfter fram är det främst deras ansvar att
            alla invånare har tillgång till en god vård.
          </note>
          <note>
            Den 1 juni i år bildades den nya myndigheten Inspektionen för
            vård och omsorg (IVO). Deras huvuduppgift är att granska att befolkningen
            får en säker vård och omsorg som har en god kvalitet och som bedrivs
            i enlighet med lagar och andra föreskrifter. Genom inspektioner
            och hantering av anmälningar och klagomål granskar IVO vården
            och kan ställa krav på vårdgivaren om brister upptäcks. IVO har
            till exempel granskat förlossningsvården vid Skånes universitetssjukhus
            och krävt att de ska vidta åtgärder.
          </note>
          <note>
            Regeringen genomför flera reformer och kraftfulla satsningar
            för att stärka och utveckla vården. Vi prioriterar frågor om tillgänglighet,
            kvalitet, effektivitet och säkerhet.
          </note>
          <note>
            Vad gäller stress i vården har efterfrågan på högskoleutbildad
            personal inom hälso- och sjukvården länge varit större än tillgången.
            Regeringen har därför under hela mandatperioden satsat på en utbyggnad
            av läkar- och sjuksköterskeutbildningarna. I årets budgetproposition
            föreslår vi medel för ytterligare en ökning av antalet nybörjarplatser
            inom dessa utbildningar.
          </note>
          <note>
            Regeringen anser att det finns ett behov av att se över och effektivisera
            användandet av professionens resurser för att fortsatt kunna ge
            en vård av hög kvalitet. Vi har därför i budgetpropositionen för
            2014 avsatt 3 miljoner kronor per år 2014 och 2015 för en analys
            av hur professionens resurser kan användas på det mest ändamålsenliga
            sättet och för rätt uppgifter. Det kan till exempel handla om
            att se över hur personal använder sin tid och ansvarsfördelningen
            mellan olika yrkeskategorier.
          </note>
          <note>
            Eftersom Marie Granlund särskilt nämner patientsäkerhet vill
            jag också lyfta fram den nya patientsäkerhetslagen som trädde
            i kraft i januari 2011 med syftet att skapa en säkrare vård. Lagen
            har åtföljts av en särskild patientsäkerhetssatsning för vilken
            regeringen avsatt 2,5 miljard kronor under perioden 2011–2014.
          </note>
          <note>
            Utgångspunkten för satsningen är en nollvision för antalet undvikbara
            vårdskador. Regeringen och Sveriges Kommuner och Landsting har
            genom en årlig patientsäkerhetsöverenskommelse enats om en prestationsbaserad
            ersättning för patientsäkerhetsarbete i landstingen. Överenskommelsen
            innehåller flera frågor såsom patientsäkerhetskultur, strukturerad
            journalgranskning, basala hygien- och klädregler, minskad antibiotikaanvändning
            och säker läkemedelsanvändning.
          </note>
          <note>
            Jag kan försäkra att regeringen jobbar brett och långsiktigt
            med patientsäkerhetsfrågor.
          </note>
          <note type="speaker">
            Anf. 9 MARIE GRANLUND (S):
          </note>
          <note>
            Herr talman! Jag vill tacka statsrådet för svaret. Vi har vid
            flera tillfällen det senaste året diskuterat kaoset i den skånska
            sjukvården. Jag delar statsrådets uppfattning att det är mycket
            bra att det finns lagar och myndigheter som har att åtgärda när
            politiker inte håller måttet och när klåfingriga tjänstemän ställer
            till det.
          </note>
          <note>
            Det är mycket bra, men jag skulle också vilja att ministern tog
            ett större ansvar för den uppkomna situationen. Tidigare har jag
            diskuterat med statsrådet om att åtta patienters död i Skåne kan
            kopplas samman med den vårdplatsbrist som finns där. Vi har också
            diskuterat att Arbetsmiljöverket, Socialstyrelsen och Inspektionen
            för vård och omsorg har kritiserat den skånska sjukvården mycket
            kraftigt.
          </note>
          <note>
            I den här interpellationsdebatten skulle jag vilja lyfta upp
            den skånska förlossningsvården och göra en kort tillbakablick.
            Vi var mycket glada i Malmö när vi fick en ny kvinnoklinik 2009.
            Den gamla var erbarmligt dålig. Vi var glada eftersom det är bra
            att ha en ny klinik men också för att barnafödandet i Malmö ökar
            rekordartat, och det finns ingenting som tyder på att situationen
            kommer att förändras framöver.
          </note>
          <note>
            Problemet är emellertid att den dröm som skulle kunna bli mycket
            bra med en ny kvinnoklinik har raserats. Anledningen till detta
            är de besparingar som den borgerliga regimen i Skåne driver fram.
          </note>
          <note>
            Redan 2008 slutade sju läkare på kvinnokliniken i Malmö på grund
            av alltför hög arbetsbelastning. År 2012 infördes anställningsstopp
            för hela Skånes universitetssjukhus för att få bukt med underskotten
            i budgeten. I september 2012 demonstrerade barnmorskorna vid kliniken
            i Malmö mot besparingskraven på deras verksamhet. De var rädda
            för att de inte skulle kunna ge patienterna den vård som de har
            rätt att kräva.
          </note>
          <note>
            Chefen för kvinnokliniken i Malmö avgick i protest mot besparingarna.
            I ett brev till sina medarbetare skrev han att han var orolig
            för den sjukvård som erbjuds patienterna. Han ville helt enkelt
            inte ta ansvar för något som han befarade var en nedmontering
            av kvinnosjukvården.
          </note>
          <note>
            Kaoset har bara förvärrats. Den här sommaren var gräslig. Under
            sommaren i år fick personalen på förlossningskliniken i Skåne
            beordras in eftersom det var brist på personal på grund av anställningsstoppet.
            Akutmottagningen på kvinnokliniken i Lund stängdes, och all akutverksamhet
            skedde i Malmö. Redan ansträngd personal fick inte vila upp sig.
            I början av september i år fick personalen besked om att ytterligare
            60 tjänster skulle försvinna i den här verksamheten.
          </note>
          <note>
            Just nu står allting och väger. Regiondirektören har själv uttalat
            att man har saknat en nödvändig överblick. Jag är mycket glad
            att det finns myndigheter som har att påpeka dessa allvarliga
            brister, men det är väldigt mycket resurser som går åt till att
            övervaka detta. Det är bra, men det naturligaste vore väl att
            regionledningen började agera för en likvärdig sjukvård i enlighet
            med hälso- och sjukvårdslagen. Om den inte gör det tycker jag
            att ministern har ett stort ansvar.
          </note>
          <note type="speaker">
            Anf. 10 ANN-CHARLOTTE HAMMAR JOHNSSON (M):
          </note>
          <note>
            Herr talman! Det finns ett dokumenterat svar från den 21 augusti
            2013 angående patientsäkerheten vid förlossningsavdelningen vid
            Skånes universitetssjukhus i Malmö. När jag läser det underlag
            som regionen har lämnat in till det som kallas IVO, Inspektionen
            för vård och omsorg, slås jag kraftigt av skillnaden mellan retoriken
            i debatter och det som sker på riktigt i verksamheten.
          </note>
          <note>
            På punkt efter punkt visar man hur förhållandena på förlossningen
            under sommaren i år inte på något sätt avviker från andra sjukhus
            på andra platser runt om i landet. Det hanteras väldigt väl. Det
            finns inga risker, och det bryter inte på något sätt mot det ministern
            har tagit upp i sitt anförande.
          </note>
          <note>
            Det finns alltid saker att göra, och allting som händer och sker
            som kan ge en signal om att det finns allvarliga saker att hantera
            ska tas på allvar.
          </note>
          <note>
            Jag blir lite beklämd när Marie Granlund skriver att det finns
            brist på personal på förlossningskliniken i Skåne på grund av
            anställningsstopp. Det är ett direkt felaktigt påstående. Det
            har aldrig funnits några restriktioner mot att ta in semestervikarier
            i semestertid. Det är en självklarhet att man ska göra det.
          </note>
          <note>
            Det finns ett problem, och det hanterar man nu. När man utbildar
            barnmorskor deltar de i 50 förlossningar under sin praktik. Problemet
            är att många gånger går de här tjejerna, som är duktiga, vidare
            och jobbar nu på mödravårdscentralerna och är inte aktiva i förlossningsvården.
            Där finns ett arbete att göra för att se till att de kommer in
            i förlossningsvården och blir duktiga. Det innebär att vi kan
            använda de barnmorskor vi har på ett bättre sätt.
          </note>
          <note>
            Marie Granlund nämnde också att det finns ställen som stänger
            under sommaren. Ja, så är det. Under semestern stänger också MVC.
            Då har man sagt, och det är inte regionen eftersom det inte är
            ett politiskt beslut utan handlar om ledning och organisation,
            att man måste samverka med dessa mödravårdscentraler för att vi
            gemensamt ska kunna hitta former att arbeta som innebär att den
            ena har öppet när den andra har stängt så att inte de kvinnor
            som ska gå på vanliga undersökningar tar sig till förlossningen
            och blir en belastning där samtidigt som det finns kvinnor som
            ska föda. Detta är viktiga saker, och dem tar man också upp.
          </note>
          <note>
            Marie Granlund tar också upp ansträngande besparingar. Man kan
            inte alltid jobba för den högsta toppen, men man ska ha en god
            planering för den. Om man använder personal på ett klokt sätt
            kan de vid olika tidpunkter gå in och hjälpa varandra, precis
            som jag precis har beskrivit, vid belastningar. Det innebär att
            man täcker upp för de här belastningarna. Då kan man undvika att
            ha en bemanning som kostar mer och som inte löser uppgiften vid
            andra tillfällen. Man ska hjälpas åt och göra smarta lösningar.
            Man kan inte kalla det en avvikelse att man på olika sätt hjälps
            åt att hantera hur man ska lösa det för kvinnorna.
          </note>
          <note>
            Ingenstans i det här underlaget kan man se att någon har kommit
            till skada. Allting har skett på ett bra sätt.
          </note>
          <note>
            Det har varit en ansträngd situation. Man jobbar för att de här
            tjejerna ska kunna hjälpa varandra framöver och hitta smarta former
            för det. Man tittar också på de planeringar man har så att de
            blir extra tydliga. De finns redan i dag. Det finns underlag,
            men man ska göra dem tydligare för att säkerställa att det här
            blir bättre i framtiden. Det är sådana saker man arbetar med varje
            dag i verksamheten, och så även i Skåne.
          </note>
          <note>
            Jag tycker att retoriken med ord som kaos, raseras och nedmonteringar
            inte är riktigt trovärdig, Marie Granlund.
          </note>
          <note type="speaker">
            Anf. 11 Socialminister GÖRAN HÄGGLUND (KD):
          </note>
          <note>
            Herr talman! Det är viktigt att påminna om den arbetsfördelning
            vi har mellan de politiska nivåerna. Det är Region Skåne som bedriver
            sjukvårdsverksamheten i Skåne. Det är Västerbottens läns landsting
            som bedriver landstingsverksamheten i landstinget i Västerbotten
            och så vidare. Till det statliga ansvaret hör bland annat att
            ansvara för inspektioner. Utöver det har vi dock gjort ett metodiskt
            och viktigt arbete när det gäller att höja statusen för och uppmärksamheten
            kring patientsäkerhetsarbete över lag inom den svenska hälso-
            och sjukvården.
          </note>
          <note>
            Det beräknas att vi i den svenska hälso- och sjukvården varje
            år skadar ungefär 100 000 personer i onödan. Det låter som förfärliga
            siffror, men när man jämför med andra länder förefaller det som
            att man ligger på ungefär den nivån. Varje gång vi kan minska
            risken för att en skada uppkommer, eller reducera en skada är
            mycket vunnet. 3 000 personer beräknas dö varje år till följd
            av att vi gör fel i vården. Självklart blir det i första hand
            stora mänskliga vinster om vi gör rätt vid varje tillfälle men
            också stora ekonomiska vinster.
          </note>
          <note>
            Det handlar också om strukturer, om hur mycket pengar vi har
            för att kunna säkerställa att man får en bra arbetsmiljö som medarbetare
            i vården, om hur många arbetskamrater och kolleger man har och
            om hur arbetsfördelningen mellan olika professioner är. Det finns
            mycket att göra där. Det finns det också för att underlätta för
            medarbetarnas arbetssituation genom att ta itu med sådant som
            har blivit till lager på lager av uppgiftslämnande och dokumentation.
            De har säkert kommit till var och en för sig på goda grunder,
            men sammantaget blir det näst intill ogörligt för en del av vårdens
            medarbetare att göra ett riktigt bra jobb just inom det område
            som han eller, vanligare, hon är utbildad för.
          </note>
          <note>
            När det handlar om att se på arbetsfördelningen mellan olika
            professionsföreträdare och om att avlasta onödiga byråkratiska
            uppgifter utsåg jag förra veckan en samordnare som ska jobba särskilt
            med den frågan. Ytterst handlar det om att säkerställa att den
            duktiga personal vi har inom olika områden ska kunna ägna sig
            åt just det som han eller hon är utbildad för. Det handlar naturligtvis
            också om resurser och om hur många människor som finns i arbete
            för att vi ska kunna få de skatteintäkter vi vill ha för att säkerställa
            en god vård. Hur fördelar vi de resurserna på ett klokt sätt?
            Det är ett arbete som ska ligga huvudsakligen på den regionala
            nivån.
          </note>
          <note>
            Inspektionen har tittat på Region Skåne och har begärt att de
            ska åtgärda en rad brister. Region Skåne har redovisat de åtgärder
            av allehanda slag som har vidtagits för att göra situationen bättre.
            Det är ett tufft arbete där vi ser att det är tufft framför allt
            i storstadsområden, inte minst under sommarmånaderna då personalen
            naturligtvis vill ha sommarledighet och trycket, särskilt på de
            akuta mottagningarna som förlossningsvården tillhör, är i stort
            sett oförändrat.
          </note>
          <note type="speaker">
            Anf. 12 MARIE GRANLUND (S):
          </note>
          <note>
            Herr talman! Ann-Charlotte Hammar Johnssons inlägg förstärker
            det jag säger om att man inte tar ansvar på den regionala nivån.
            Man struntar i det och hänvisar till tjänstemän och tar inget
            politiskt ansvar. Regionstyrelsens ordförande har vid ett flertal
            tillfällen sagt att sjukvården inte är hennes ansvar. Nu finns
            det inte heller något sjukvårdslandstingsråd eftersom han har
            tagit timeout. Situationen börjar bli ganska komplicerad.
          </note>
          <note>
            Jag upplever ändå att statsrådet förstår det jag säger. Han har
            antytt att ett sätt att ta ifrån till exempel politikerna i Skåne
            ansvaret eftersom de inte klarar av det är att förstatliga akutsjukhusen.
            Man kan ha ett resonemang om vad saker och ting ska vara, alltså
            en ordentlig översyn av uppgifter i Sverige. Detta är dock ett
            långsiktigt projekt. Det kommer att ta 10–15 år innan det skulle
            bli en förändring i den riktningen, om det nu är önskvärt.
          </note>
          <note>
            Vad avser statsrådet att göra under tiden? Situationen är faktiskt
            akut. Det fungerar inte. I somras hänvisades födande kvinnor mellan
            de olika förlossningsklinikerna, mitt i pågående värkarbete. Det
            är inte okej! Inspektionen för vård och omsorg har också tydligt
            kritiserat detta, men det blir inte bättre. Sedan är det nästa
            verksamhet, och nästa verksamhet. Det blir aldrig bra.
          </note>
          <note>
            Statsrådet verkar argumentera på samma sätt som infrastrukturministern
            som varje år verkar förvånad över att det blir vinter och att
            tågen då uppenbarligen inte går. Statsrådet säger att folk har
            semester på somrarna och att det därför är svårt med vikarier.
            Det är inte någon nyhet. I Sverige har människor lyckligtvis rätt
            att ha semester. Då blir konsekvensen att man måste ha ersättare.
          </note>
          <note>
            Problemet i Skåne är att det snart inte är någon som vill jobba
            där. Det spelar ingen roll om vi utökar antalet platser på läkarutbildningen
            eller sjuksköterskeutbildningen eftersom folk flyr därifrån på
            grund av bristande ledarkunskaper både hos tjänstemän och hos
            ansvariga politiker, om det nu finns några sådana – det är en
            öppen fråga.
          </note>
          <note>
            Om jag hade varit i Göran Hägglunds kläder hade jag, kanske inte
            officiellt med pukor och trumpeter, åkt ned dit och sagt att det
            inte är okej; vi ingår i Alliansen i Skåne. Ni sköter er inte.
            Ni har vad jag tror är den lägsta landstingsskatten i Skåne, och
            det räcker inte även om den skulle höjas med 30 öre. Något ordentligt
            måste göras. Skåningarna har rätt till likvärdig vård, precis
            som andra i Sverige har. I dag får de inte det. Åtta dödsfall
            misstänks bero på vårdplatsbrist i Skåne.
          </note>
          <note>
            Vi har diskuterat detta många gånger, men det blir inte bättre.
            Man fortsätter på samma sätt, och situationen blir alltmer katastrofal.
            Vad tänker ministern göra?
          </note>
          <note type="speaker">
            Anf. 13 ANN-CHARLOTTE HAMMAR JOHNSSON (M):
          </note>
          <note>
            Herr talman! I mitt förra inlägg nämnde jag kort att bemanningen
            under sommaren ses över. Man har tagit tag i detta i Region Skåne.
            Man ska använda sina resurser mycket bättre och se till att de
            som får en utbildning kommer direkt in vid förlossningen. Det
            blir fler händer direkt, i stället för att dessa tjejer gör andra
            saker och kommer ifrån det arbete som de sedan inte vill ta.
          </note>
          <note>
            I Helsingborgs Dagblads ledare stod det i somras att när den
            sakliga och korrekta kritiken ersätts av felaktiga och överdrivna
            påståenden blir det svårt att hitta lösningar. En osaklig debatt
            riskerar att sluta i politiska låsningar. För att komma till rätta
            med problem som finns är det en förutsättning att man känner till
            dem och att det finns ett korrekt faktaunderlag att utgå ifrån.
            Det finns uppenbarligen utrymme för att påpeka att debatten som
            förlorar sina rätta proportioner lätt kan bli kontraproduktiv.
            Där har både medier och politiker ett ansvar.
          </note>
          <note>
            Ett tydligt exempel på de många myter som finns, och som du hjälper
            till att sprida Marie, är att kvinnor tvingas föda i Köpenhamn.
            Sanningen var att en kvinna, en danska, åkte till förlossningen
            i Malmö och frågade om det fanns möjlighet för henne att föda
            i Köpenhamn, och om tiden räckte till för att hon skulle kunna
            ta sig dit. Svaret var ja på båda frågorna, och hon åkte. Det
            får de till att man struntar i vården, att den nedmonteras och
            att det är gräsligt. Man använder en populism i debatterna som
            gör att vi får ett skräckscenario för de blivande föräldrar som
            ska föda barn. Jag tycker inte att det är okej.
          </note>
          <note>
            Jag har en fråga till Marie Granlund med anledning av interpellationen.
            Vilka åtgärder avser Marie Granlund att vidta för att inte medverka
            till felaktig ryktesspridning så att föräldrar och deras anhöriga
            inte ska behöva oroa sig för tillståndet i den skånska förlossningssituationen
            i Malmö och på andra ställen?
          </note>
          <note>
            Jag tycker att det är beklämmande att man använder ord som gräsligt,
            kaos etcetera när det inte alls handlar om det. Var snäll och
            läs utredningen!
          </note>
          <note type="speaker">
            Anf. 14 Socialminister GÖRAN HÄGGLUND (KD):
          </note>
          <note>
            Herr talman! Det stämmer, Marie Granlund, att jag utifrån de
            erfarenheter jag efter några år i den här positionen fått tror
            att vi för att långsiktigt kunna få en ännu bättre fungerande
            vård och omsorg i Sverige skulle kunna se över uppgiftsfördelningen
            mellan de olika politiska nivåerna. Vi arbetar alla, oavsett partifärg,
            för att vi ska kunna ha en jämlik vård över hela landet. Vi vet
            att ett Vårdsverige som är uppdelat i 21 landsting har ganska
            svårt att säkerställa detta.
          </note>
          <note>
            Precis som Marie Granlund säger är det ingenting som ändrar situationen
            i dag eller i morgon. I dag har vi den arbetsfördelning vi har.
            På den nationella nivån ansvarar vi bland annat för tillsynen.
            Tillsynen utförs sedan den 1 juni av IVO. De har möjlighet att
            komma med påpekanden, de har möjlighet att döma ut viten, ytterst
            har de möjlighet att stänga ned verksamhet om de finner att det
            finns grund för det.
          </note>
          <note>
            Det är viktigt att vi som politiker alla för diskussioner på
            ett sätt som bygger på fakta, som bygger på hur situationen faktiskt
            är. Det handlar om människors förtroende och trygghet i tillvaron.
            Det finns risk för att människor upplever någonting annat än vad
            som är för handen, hur situationen faktiskt är. Det vinner ingen
            av oss på. Här handlar det om att föra diskussionen bland dem
            som är ansvariga och i de beslutande församlingar som befolkningarna
            röstat fram. Det handlar om att diskutera hur man gör i till exempel
            Region Skåne eller i Västerbottens läns landsting, som varit på
            tapeten de senaste månaderna. På den nationella nivån har vi en
            del små resurser, vi har lagstiftningen och vi har våra myndigheter
            som vi jobbar genom. Det är vad jag som minister kan göra i det
            här fallet, med den arbetsfördelning som vi har.
          </note>
          <note type="speaker">
            Anf. 15 MARIE GRANLUND (S):
          </note>
          <note>
            Herr talman! Tack, statsrådet, för svaret! Jag tycker också att
            man ska hålla sig till fakta. Därför är min fråga om statsrådet
            tycker att det är naturligt att åtta patienters död kopplas samman
            med vårdplatsbristen. Det är inget som Socialdemokraterna kommit
            på, utan det är något som Socialstyrelsen, regeringens egen myndighet,
            har tagit fram. Arbetsmiljöverket har också kritiserat det och,
            som sagt, Inspektionen för vård och omsorg. Det är allvarliga
            saker.
          </note>
          <note>
            Återigen säger jag att det är bra att vi har myndigheter, och
            det är bra att vi har en lagstiftning, men om vi ska ha en socialminister
            krävs det att socialministern också kan åtgärda saker och ting.
            Det blir ju inte bättre. Jag tror att det bara är de som har allianspartibok
            i Skåne, och inte ens alla där, som tycker att situationen är
            alldeles utmärkt. De flesta har erfarenhet av att det inte alls
            fungerar, och det är jätteallvarligt. Det var totalt kaos i somras
            i förlossningsvården, och det var inte det enda stället.
          </note>
          <note>
            Med ogenomtänkta sammanslagningar har man flyttat verksamheter
            fram och tillbaka. Man har anställningsstopp. Man gör stora besparingar.
            Det får självklart konsekvenser. Jag är alldeles övertygad om
            att välfärd måste få kosta, och jag tycker att statsrådet skulle
            åka till Skåne, sätta sig med sina allianskamrater där och diskutera
            hur man ska komma till rätta med problemen. Skatten behöver höjas.
            Det behövs fler människor i vården. I annat fall kommer vi inte
            att klara det.
          </note>
          <note type="speaker">
            Anf. 16 Socialminister GÖRAN HÄGGLUND (KD):
          </note>
          <note>
            Herr talman! Det är inte så att jag, med hänvisning till tidigare
            inlägg, blir överraskad över att det blir sommar. Jag blir överraskad
            när sommaren blir lång och varm.
          </note>
          <note>
            Problem med bemanning är något som inträffar varje år och utgör
            en svår påfrestning för samtliga landsting. Samtliga större verksamheter
            i Sverige har problem med bemanningen i det sammanhanget. I de
            allra flesta fall jobbar de som galärslavar för att hitta och
            värva personal som kan göra insatser.
          </note>
          <note>
            Marie Granlund är en erfaren politiker som funnits med i Skånepolitiken
            och i riksdagen under en lång följd av år. Hon vet hur arbetsfördelningen
            ser ut mellan de olika politiska nivåerna. Hon vet vad socialministern
            i sin roll kan göra kontra vad som är ansvaret för politikerna
            i exempelvis Skåne, Västerbotten, Stockholm och Värmland. De har
            ansvaret för dessa verksamheter. Det är de som ska se till att
            det fungerar.
          </note>
          <note>
            Det är viktigt att alla de påpekanden som görs om brister behandlas
            för vad de är, tas på allvar och följs upp och åtgärdas. De myndigheter
            vi har för att utföra inspektion och tillsyn av verksamheter har
            ett mycket stort ansvar på sina axlar att å medborgarnas vägnar
            se hur verksamheterna fungerar, påtala brister som upptäcks och
            i förekommande fall vidta de åtgärder som krävs för att det ska
            fungera. Det har, såvitt jag förstår, fungerat i Skåne. Man har
            gjort tillsynen, man har sagt åt regionen att ett antal saker
            ska åtgärdas. Skåneregionen har återkommit och sagt att det har
            de gjort.
          </note>
          <note>
            Jag är säker på att inspektionen kommer att fortsätta sitt arbete
            i Skåne liksom i andra landsting. Det är det viktigaste instrumentet
            vi har på den nationella nivån. Landstingsverksamhet ligger på
            region- och landstingsnivån i Sverige. Den här diskussionen kan
            säkert fortsätta att föras också i Region Skånes olika beslutande
            sammanhang.
          </note>
          <note>
            Överläggningen var härmed avslutad.
          </note>
          <note>
            Ajournering
          </note>
          <note>
            Kammaren beslutade kl. 12.46 på förslag av andre vice talmannen
            att ajournera förhandlingarna i cirka tio minuter i väntan på
            att Åsa Romson (MP) skulle infinna sig i kammaren för debatt om
            interpellation 2013/14:4.
          </note>
          <note>
            Återupptagna förhandlingar
          </note>
          <note>
            Förhandlingarna återupptogs kl. 12.57.
          </note>
          <note>
            5 § Svar på interpellation 2013/14:4 om åtgärder mot ohälsosam
            luft i Stockholm
          </note>
          <note type="speaker">
            Anf. 17 Miljöminister LENA EK (C):
          </note>
          <note>
            Herr talman! Ärade ledamöter och åhörare! Åsa Romson har frågat
            mig om jag avser att agera för att åtgärdsprogrammet om PM10 för
            Stockholm innebär att ytterligare begränsningar av användningen
            av dubbade vinterdäck införs.
          </note>
          <note>
            Interpellationsdebatten ska alltså handla om dålig luftkvalitet,
            inte bara i Stockholm utan i sju olika svenska städer.
          </note>
          <note>
            Åsa Romson och jag tycks vara eniga om att det finns ett behov
            av att sänka partikelhalterna i Stockholmsluften, så ett kort
            svar på interpellationen skulle kunna vara ja.
          </note>
          <note>
            Jag vill dock passa på att framhålla följande. Situationen i
            de svenska städer som har eller har haft problem med höga partikelhalter
            har förbättrats, men är inte tillfredställande. Partikelhalterna
            orsakar fortfarande hälsoproblem, och vi har i Sverige svårt att
            leva upp till samtliga krav i EU:s luftkvalitetsdirektiv.
          </note>
          <note>
            Bakom den förbättring som skett ligger bland annat att regeringen
            har gett kommunerna möjlighet att införa dubbdäcksfria gator eller
            zoner, att perioden när dubbdäck får användas har avkortats och
            att det tillåtna antalet dubbar på ett däck har minskats. Därutöver
            har flera kommuner förändrat sin vinterväghållning och förbättrat
            renhållningen så att färre partiklar virvlar upp. Detta räcker
            dock inte, utan det behövs fler åtgärder. Det var just i detta
            syfte som jag under förra hösten och vintern besökte sju städer
            med luftkvalitetsproblem för att diskutera deras situation. Vad
            kan staten göra? Vad kan de göra själva? Det gäller inte bara
            kommuner utan också landsting, som har ansvar för trafikhållningen
            på många ställen.
          </note>
          <note>
            Därutöver har regeringen nyligen gett Trafikverket i uppdrag
            att arbeta med riktad information gentemot de aktörer som påverkar
            bilägarnas val av däck. Ett sådant arbete är motiverat, eftersom
            många ägare till moderna bilar väljer dubbade vinterdäck trots
            att de inte ökar säkerheten jämfört med odubbade. För äldre bilar
            utan antisladdsystem är dubbdäcken däremot viktiga för säkerheten.
            Syftet med uppdraget till Trafikverket är att andelen bilar med
            dubbdäck ska minska utan att säkerheten äventyras, särskilt i
            de mest utsatta miljöerna. Då minskar även koldioxidutsläppen,
            bullret och slitaget på vägbeläggningen.
          </note>
          <note>
            Vidare har regeringen i budgetpropositionen för 2013 aviserat
            sin avsikt att utreda möjligheterna att ytterligare reglera användningen
            av dubbdäck. Av budgetpropositionen framgår också att regeringen
            kommer att intensifiera detta arbete under 2014. Den åtgärd Åsa
            Romson tar upp, en skatt för dubbdäcksanvändning, ger effekt först
            på viss sikt och löser inte de problem med luftkvaliteten som
            i dag finns i exempelvis Stockholmsregionen. Däremot arbetar Stockholms
            stad och Stockholmsregionen ytterst hårt för att använda de verktyg
            som står till buds för att förbättra luftkvaliteten. Vi kan inte
            vänta, utan de befintliga åtgärderna måste utnyttjas fullt ut.
          </note>
          <note>
            Det är därför viktigt att de ansvariga väghållarna i alla städer
            återigen analyserar vad de verkligen kan göra och att de intensifierar
            sina insatser. Det är också viktigt att landstingen vid sin upphandling
            av kollektivtrafik väljer rätt sorts fordon och att kommuner och
            regioner planerar trafiken i städer och samhällen på ett sådant
            sätt att sådana här situationer inte uppstår. Jag avser att kalla
            till mig dem som har ansvar för att vidta åtgärder lokalt i dessa
            områden för att fortsätta den diskussion som vi har haft på ett
            väldigt bra sätt under det senaste året om vilka ytterligare åtgärder
            som kan vidtas i närtid för att minska problemen. Därefter kommer
            regeringen att ta slutlig ställning till hur den öppna frågan
            i åtgärdsprogrammet ska hanteras.
          </note>
          <note type="speaker">
            Anf. 18 ÅSA ROMSON (MP):
          </note>
          <note>
            Herr talman! Tack, miljöminister Lena Ek, för svaret på interpellationen
            i detta ämne, som är väldigt allvarligt.
          </note>
          <note>
            Vi har under hela 2000-talet varit medvetna om den påverkan som
            små och stora partiklar i städernas innerstadsluft har på hälsan
            för både barn och äldre. Både barn som har lung- och andningssystem
            som utvecklas och äldre som redan kan ha nedsatt lungkapacitet
            och annat är känsliga för den typ av partiklar som kommer från
            dubbdäck och vägslitage. Men det är naturligtvis också de mindre
            partiklarna, som är rena avgaspartiklar eller kvävedioxider. Där
            har vi ett likartat problem, men det handlar mer generellt om
            trafikmängderna.
          </note>
          <note>
            Jag är glad att miljöministern vill visa att hon, liksom jag,
            är orolig för utvecklingen och att vi inte fått bukt med den tidigare
            och därför vill svara jakande på min fråga, att hon kommer att
            agera och faktiskt också agerar på flera olika sätt.
          </note>
          <note>
            Jag håller med regeringen om att man måste jobba med många olika
            delar för att lyckas minska dessa utsläpp i städerna. Det handlar
            både om vad den lokala aktören kan göra för att begränsa och ha
            en bättre trafik och om mer information och en mer upplyft debatt
            kring däckval. Det är naturligtvis inte alltid så enkelt för den
            enskilde bilisten att känna till detta, utan däckfabrikanter och
            däckförsäljare måste ge bilisten mycket mer information vid valet
            av däck.
          </note>
          <note>
            Vi har kommit en liten bit på väg i denna fråga, men vi märker
            också att det går alldeles för långsamt. Det är fortfarande många
            barn i Stockholm som rör sig, bor, lever och har förskolor vid
            de gator där vi vet att halterna är alldeles för höga.
          </note>
          <note>
            Detta är inte ett problem som man kan skjuta upp lösningen på
            hur länge som helst, utan man behöver agera brådskande. Jag hade
            därför en ganska konkret fråga som jag hoppades att jag skulle
            få svar på. Miljöministern har på sitt bord just frågan om det
            nya åtgärdsprogrammet för Stockholmsluften när det gäller partiklar
            av denna storlek, och jag frågade om hon kommer att besluta om
            att utöka dubbdäcksförbudet, som i dag bara finns på en gata i
            Stockholm, till att gälla fler gator.
          </note>
          <note>
            Anledningen till att det är en öppen punkt är ju att man på kommunal
            nivå inte har velat utöka detta utan hellre pratar om åtgärder
            som man ska kunna vidta i framtiden, till exempel med en skatt
            eller något liknande. På den lokala nivån skyller man på regeringen.
            Jag har också hört miljöministern, förutom i de initierade samtalen
            i de olika städerna, vara ute och varna för att man vill föra
            ned de böter som EU kan komma att straffa Sverige med på grund
            av denna situation på ett kommunalt plan. På ett sätt skyller
            regeringen också på det kommunala planet.
          </note>
          <note>
            Kvar står barnen i Stockholm som inte har en luft som är hälsosam
            för dem. Och vi står just denna dag inför en ny vintersäsong med
            kommande snöoväder, som meteorologerna pratar om, och många bilister
            funderar på att byta till vinterdäck.
          </note>
          <note>
            Ett beslut är brådskande, fru miljöminister, och därför frågar
            jag igen: Kommer du att agera och utöka dubbdäcksförbudet, som
            du har på ditt bord, genom att besluta om att lyfta fram de frågorna
            i åtgärdsprogrammet för Stockholmsluften så att vi redan denna
            vinter kan få en liten förbättring för barnens hälsa?
          </note>
          <note type="speaker">
            Anf. 19 JENS HOLM (V):
          </note>
          <note>
            Herr talman! Jag vill tacka Åsa Romson för en viktig interpellation.
            Jag vill också tacka miljöministern för svaret.
          </note>
          <note>
            Jag är stockholmare och själv astmatiker, och jag är pappa till
            en son som också har astma, så jag vet mycket väl vad dålig innerstadsluft
            kan innebära. Jag hoppas verkligen att vi skyndsamt kan göra någonting
            åt den dåliga luftkvaliteten i Stockholm, Uppsala, Södertälje,
            Göteborg och på många ställen runt om i våra städer.
          </note>
          <note>
            Jag förvånas emellertid lite över svaret från miljöministern.
            Hon säger att läget trots allt har förbättrats gällande de höga
            partikelhalterna men att det inte är tillfredsställande.
          </note>
          <note>
            Då skulle jag vilja referera till den senaste statistiken kring
            luftkvaliteten, som refererades bland annat i Sveriges Radio den
            25 augusti i år. Där konstateras att man i Stockholm bara i år
            har överskridit gränsvärdena för partikelnivåer mer än 200 gånger.
            Det handlar om platser som Hornsgatan, Folkungagatan, Sveavägen,
            E4:an vid Lilla Essingen och så vidare. På alla dessa mätplatser
            har luftkvaliteten blivit sämre än vad den var 2012. Lena Ek hänvisar
            till statistiken för 2012, men nu lever vi 2013. Vi har statistik
            för hur luften är nu under 2013, och den har försämrats.
          </note>
          <note>
            Det är precis som Åsa Romson säger, att nu kommer dubbdäckstiderna
            igen. Man får ha dubbade däck på sina bilar från och med den 1
            oktober, och vi märker på allt fler ställen till exempel här i
            Stockholm att folk kör omkring med dubbdäck. Samtidigt har Lena
            Ek sagt att vi måste ha ett snabbspår för det här, att vi måste
            skynda på åtgärderna för att minska användningen av dubbdäck.
          </note>
          <note>
            Åsa Romson tar upp ett exempel, och det är att man kan utvidga
            den zon som finns på Hornsgatan i Stockholm där man inte får köra
            med dubbdäck. Men på längre sikt tror jag att vi måste ha avgiftszoner
            för dubbdäck. Det har man i Oslo, och det har fungerat väl. Där
            har man minskat användningen av dubbdäck.
          </note>
          <note>
            Det här är ingen ny fråga, Lena Ek. Den har vi pratat om ett
            antal gånger. Jag blev besviken när jag läste budgeten, där det
            inte fanns några som helst konkreta åtgärder för att kunna införa
            avgiftszoner i en del av våra städer där det är stora problem
            med luftkvaliteten.
          </note>
          <note>
            Lokalpolitikerna här i Stockholm vill införa avgiftszoner för
            dubbdäck, men de kan inte göra det själva, för beslutet måste
            fattas här och måste fattas i Rosenbad av regeringen. Det måste
            vara ett statligt beslut för det. I Oslo har det som sagt fungerat
            väldigt framgångsrikt.
          </note>
          <note>
            Jag skulle vilja höra vad planen är för att införa avgiftszoner
            för dubbdäck.
          </note>
          <note type="speaker">
            Anf. 20 Miljöminister LENA EK (C):
          </note>
          <note>
            Herr talman! Jag skulle först vilja säga att jag verkligen tycker
            att det är bra att fler politiker, och fler över huvud taget,
            intresserar sig för frågan om luftkvalitet och dess hälso- och
            miljöeffekter.
          </note>
          <note>
            När jag började som miljöminister var inte debatten särskilt
            hög, och det är anledningen till att jag har åkt runt till de
            sju områden som har problem med att de överskrider EU:s gränsnormer.
          </note>
          <note>
            Det här är viktigt; det har stora hälsoeffekter.
          </note>
          <note>
            Dubbdäcksförbudet på Hornsgatan i Stockholm som har funnits i
            några år beräknar forskningen sparar åtta liv om året. Det är
            naturligtvis ett viktigt resultat.
          </note>
          <note>
            Trängselskatten är ett annat exempel. Den sparar enligt forskningsrapporten
            30 liv per år tack vare trafikminskningen, särskilt på ställen
            där det är väldigt mycket trafik.
          </note>
          <note>
            Det här är alltså en viktig fråga. Då kan man vidta ett antal
            åtgärder. Regeringen har gjort det – det finns en lång lista på
            vad som har vidtagits för att minska halterna av de här partiklarna.
            De kallas för PM10, för dem som inte jobbar med det här dagligen.
          </note>
          <note>
            Det är allt från åtgärder på miljösidan och forskningssidan till
            att försöka minska dubbdäcksslitaget genom att ge kommuner möjlighet
            att ha dubbdäcksförbud och miljözoner, att dubbdäck inte får användas
            så lång tid och att de inte får ha lika många dubbar, bara för
            att ta några exempel.
          </note>
          <note>
            Trafikverket har naturligtvis ett ansvar för statlig trafikplanering.
            Kommunal trafikplanering har kommuner ansvar för. Kollektivtrafiken
            och hur den upphandlas har landsting ansvar för. Det är anledningen
            till att jag har sökt en dialog med de ansvariga på sju ställen
            i Sverige. Vi har olika delar av pusslet.
          </note>
          <note>
            Det finns flera åtgärdsprogram på plats, och fler åtgärder vidtas.
            Man jobbar också mycket med kortsiktiga åtgärder som att minska
            sandning, leda om trafik och dammbinda så att det inte virvlar
            upp partiklar. Det finns alltså mycket att göra också i det kortsiktiga
            perspektivet, och allt det ska länsstyrelserna se till att det
            finns åtgärdsprogram för.
          </note>
          <note>
            I Stockholm har man gjort mycket, men gränsvärdena överskrids
            fortfarande på sina ställen. Det är något fler överskridanden
            hittills under 2013 än förra året, och det beror mycket på vädersituationen
            – staden har faktiskt vidtagit fler åtgärder än förra året.
          </note>
          <note>
            Detta visar att man måste fundera över om man ska införa rena
            förbud mot dubbdäck eller försöka komma framåt med den norska
            modellen som handlar om skatt på dubbdäck.
          </note>
          <note>
            Vi jobbar med detta i Regeringskansliet just nu. Det är svårare
            och knepigare än man kan tro. Enligt våra lagar och regler får
            man nämligen inte införa en skatt hur som helst, utan det finns
            vissa krav på hur och när den ska kunna användas. Det innebär
            att vi just nu tittar på förutsättningarna för hur detta ska kunna
            passa in i den svenska skattelagstiftningen. Ärendet bereds i
            Regeringskansliet, och jag hoppas att vi ska få resultatet snart.
          </note>
          <note>
            Under tiden finns det möjligheter att vidta kortsiktiga åtgärder
            för att öka dammbindningen och se till att få färre partiklar
            i Stockholms luft.
          </note>
          <note type="speaker">
            Anf. 21 ÅSA ROMSON (MP):
          </note>
          <note>
            Herr talman! Lena Ek, du avslutade inte den meningen. Jag förstår
            att talartiden tog slut, men jag vill gärna veta vilken åtgärd
            du tänker bidra till för att vi redan inför denna vinter ska kunna
            känna att Stockholmsluften kan bli lite bättre.
          </note>
          <note>
            Man får ändå konstatera att kommunpolitikerna hittills inte har
            levererat. De har vidtagit flera åtgärder, men de har inte gjort
            tillräckligt.
          </note>
          <note>
            En sak de inte har gjort tillräckligt är att tydligare begränsa
            dubbdäckens användning i Stockholm. Man har sett det positiva
            resultatet från Hornsgatan som du redovisade, men alliansstyret
            i Stockholm har ändå varit ovilligt och motsatt sig att utöka
            förbudet, även om man bara gör det under tiden det tar för Regeringskansliet
            att bereda den ganska komplexa lagstiftning som en ny typ av dubbdäcksskatt
            skulle vara för det svenska skattelagssystemet.
          </note>
          <note>
            Men nu ligger den här frågan på ditt bord eftersom länsstyrelsen
            känner att de måste leverera ett åtgärdsprogram som kan ha effekt.
          </note>
          <note>
            Det är också så miljölagstiftningen ser ut. Åtgärdsprogrammet
            är den grundbult och den säkerhet som stockholmarna och medborgarna
            i Sverige som rör sig och vistas i de här områdena har för att
            veta att myndigheter, förvaltningar, kommun och stat gör vad de
            ska när det gäller luften.
          </note>
          <note>
            De som har gått till rättsliga instanser – bland andra de från
            Hornsgatan – för att de vill värna om sina barns hälsa måste veta
            att åtgärdsprogrammen faktiskt räknas.
          </note>
          <note>
            Förra gången det gjordes åtgärdsprogram för PM10 i Stockholm
            räckte inte de åtgärderna. Trängselavgifterna var inte ens nämnda,
            trots att de var den enskilt viktigaste åtgärden för att förbättra
            luften för stockholmarna. Dem lyckades vi genomdriva ändå som
            Stockholmspolitiker på den tiden.
          </note>
          <note>
            Men nu ligger frågan faktiskt på ditt bord, Lena Ek. Du kan göra
            en otroligt bra insats för de barn och äldre i Stockholm som är
            betjänta av att ha bättre luft.
          </note>
          <note>
            Jag träffade en klass i en skola nära Hornsgatan en gång. De
            gick ut på sin lunchrast och lappade bilar. Lappen såg ut som
            en parkeringsbot. De lappade bilar med dubbdäck och påminde bilägarna:
            Du kör med dubbar. Det kommer att virvla upp en massa partiklar
            i luften som drabbar vår hälsa. Det var ett sätt för dem att visa
            på den här situationen som är helt ohållbar och som jag håller
            med dig om får alldeles för lite utrymme i den politiska debatten.
          </note>
          <note>
            Vi har så lätt att tycka att allting ska fortsätta som det alltid
            har varit, men det behöver inte göra det. Vi ser en teknikutveckling.
            Det finns goda möjligheter att ha bra vinterdäck på moderna bilar
            som klarar väglaget bättre än de dubbdäck som bidrar till luftkvalitetsförsämringen.
          </note>
          <note>
            Jag skulle vilja vädja till miljöministern: Lyssna mer på dem
            som drabbas i sammanhanget – barn, äldre, föräldrar som är oroliga
            och de med astmatiska problem, som blir allt fler. Ta ännu ett
            krafttag mot detta och tillåt inte att alliansstyret i Stockholm
            drar ut på frågan och gör regeringen till gisslan i fråga om att
            utöka förbudet i väntan på det som flera politiker vill ha, det
            vill säga en avgiftsreglering. Vi måste först se att det fungerar.
          </note>
          <note>
            Men du kan redan inför denna vinter fatta beslutet att utöka
            detta förbud i Stockholm. Det skulle få en bra effekt.
          </note>
          <note>
            Jag vill nu höra ditt nästa svar. Tänker du utnyttja det? Tänker
            du besluta om åtgärdsprogrammets öppna punkt och utöka dubbdäcksförbudet
            i Stockholm?
          </note>
          <note type="speaker">
            Anf. 22 JENS HOLM (V):
          </note>
          <note>
            Herr talman! Om man lyssnar på miljöministern får man höra att
            det är mycket som har gjorts, och man kan få intrycket att luften
            i våra storstäder har blivit bättre.
          </note>
          <note>
            Jag skulle vilja motsäga det, åtminstone om vi tittar på vår
            största stad, Stockholm. Här har luftkvaliteten under 2013 blivit
            sämre. Enligt den officiella statistiken som jag refererade till
            har gränsvärdena för partikelnivåer överskridits 218 gånger bara
            i år, och året är inte slut än.
          </note>
          <note>
            Jag kan ta några konkreta exempel. På Sveavägen i Stockholm överskreds
            gränsvärdena 24 gånger 2012. I år är det 32 gånger. På Hornsgatan
            överskreds gränsvärdena för partiklar 27 gånger 2012. Hittills
            i år är det 39 gånger. Folkungagatan 49 gånger, E4 vid Lilla Essingen
            39 gånger – så kan jag fortsätta och räkna upp alla mätstationer
            i Stockholm. Det är ett akut problem i många städer, men kanske
            i synnerhet här i Stockholm.
          </note>
          <note>
            Då blir jag lite oroad av att regeringen fortsätter bereda, fortsätter
            utreda, det som troligen är den absolut mest effektiva åtgärden,
            även om den inte kan införas i morgon dag: att införa avgifter
            på dubbdäck, på samma sätt som man har gjort i Oslo med väldigt
            stor framgång.
          </note>
          <note>
            Lena Ek säger att de arbetar med det och att resultaten kommer
            snart. Det var det som Lena Ek sade i sitt anförande. Jag skulle
            förstås vilja veta, Lena Ek: När får vi se resultatet av utredningen
            som ni håller på med om möjligheten att införa zoner med dubbdäcksavgift
            i våra städer?
          </note>
          <note type="speaker">
            Anf. 23 Miljöminister LENA EK (C):
          </note>
          <note>
            Herr talman! Jag välkomnar engagemanget i den här frågan. Det
            är anledningen till att jag har rest runt hela Sverige för att
            uppmärksamma berörda på att det måste vidtas åtgärder.
          </note>
          <note>
            Man får dock sätta hela situationen lite grann i ett tidsperspektiv.
            Vi har haft något fler dygn det här året än förra året då gränsvärdena
            har överskridits. Enligt den officiella statistiken är det dock
            så att innan alliansregeringen tillträdde var antalet överträdelsedygn
            inte 30–40 utan uppemot 100–120. Det innebär att man sanningsenligt
            kan säga att kurvan går ned och att problemen minskar. Men vi
            ska också ned den sista biten under gränsvärdena, och det måste
            alla beslutande myndigheter hjälpas åt med. Det är inte en ensam
            myndighet som förfogar över alla verktyg.
          </note>
          <note>
            Så ligger det till. Statistiken är lätt att komma åt på nätet.
            Vi kan också lägga ut den på Miljödepartementets hemsida, så att
            vi kan diskutera den faktiska situationen som den är.
          </note>
          <note>
            Jag debatterar nu med två engagerade miljöpolitiker som har suttit
            länge i riksdagen och vet precis hur det går till att ta fram
            lagstiftning. Att ta fram ett förslag till en dubbdäcksskatt som
            kan utnyttjas regionalt tar tid eftersom det är en helt ny typ
            av skatt som det inte finns någon förebild för i svensk skattelagstiftning.
            Formerna för hur den ska tas ut, vilka områden den ska omfatta
            och hur den ska kontrolleras behöver utredas, och det är komplext
            skattetekniskt. Jens Holm har en interpellationsdebatt med finansministern
            om detta om några veckor.
          </note>
          <note>
            Att få ett sådant beslut på plats kräver ett ordentligt utredningsarbete.
            Sedan krävs det remittering, proposition och riksdagsbehandling.
            Det är, som Åsa Romson mycket väl vet, en process som tar tid
            även om man försöker påskynda den så mycket som möjligt. Normalt
            sett tar det två år att få en fråga genom Regeringskansliet på
            det här viset.
          </note>
          <note>
            Vi har i vår budgetmotion skrivit mycket om detta därför att
            jag är så engagerad i det här problemet och verkligen försöker
            få lösningar till stånd.
          </note>
          <note>
            Inför den här interpellationsdebatten har jag sökt i Miljöpartiets
            budgetmotion. Där får man noll träffar på dubbdäck, noll träffar
            på däck, noll träffar på partiklar, en träff på luftkvalitet och
            noll träffar på PM10. Det tycker jag är jättesynd.
          </note>
          <note>
            Jag är glad över att vi har den här interpellationsdebatten och
            att vi är fler som diskuterar den här frågan. Den kräver verkligen
            att alla olika nivåer engagerar sig i att få ned utsläppen av
            partiklar i luften. Det är inte lätt, men vi måste ned också den
            sista biten under gränsvärdena just därför att det är så viktigt
            för barn och vuxna.
          </note>
          <note>
            Samtidigt får vi tycka att det är bra att de senaste årens åtgärder
            i Stockholm har medfört att utsläppen på de värsta ställena har
            minskat med nästan två tredjedelar. Det är bra, men det är inte
            tillräckligt.
          </note>
          <note type="speaker">
            Anf. 24 ÅSA ROMSON (MP):
          </note>
          <note>
            Herr talman! Tack, Lena! Jag vill verkligen tro att det här är
            en engagerande fråga. I ett miljöperspektiv är detta med luftkvaliteten
            i flera av Sveriges städer ett av de områden som just nu är mest
            akuta för att möjliggöra en god livskvalitet för alla människor.
            Jag vill också vädja till miljöministern att se att vi har ett
            system med miljöbalken, kapitlet om miljökvalitetsnormer, åtgärdsprogram
            och så vidare. Det handlar om hur det förvaltningssystemet faktiskt
            ska användas.
          </note>
          <note>
            Du använde inte ett enda ord för att svara på den fråga som jag
            ställde i interpellationen från början. Du talar om att alla nivåer
            ska engagera sig, men att engagera sig handlar inte bara om samtal.
            Det är bra att du samtalar med Anders Borg och med kommunerna,
            men du har också en beslutsmakt. Det ligger på ditt bord att avgöra
            huruvida det här åtgärdsprogrammet – det andra i raden av åtgärdsprogram
            för Stockholmsluften – faktiskt ska göra skillnad.
          </note>
          <note>
            Det första programmet är stockholmarna besvikna på. Där blev
            det en huggsexa mellan kommunen, länsstyrelsen och miljömyndigheter
            som visade på att vårt miljöledningssystem och vår miljölagstiftning
            inte funkar för det här.
          </note>
          <note>
            Det är därför man på Hornsgatan är så besviken att man gick till
            domstol. Det är därför barnen på Södermalm och kring Sveavägen,
            Norrlandsgatan och S:t Eriksplan ibland går ut och lappar bilar
            för att påminna bilisterna om att de inte ska ha dubbdäck.
          </note>
          <note>
            Vi har faktiskt en miljölagstiftning, och du är miljöminister.
            Lena Ek, nu är det dags för dig att fatta beslut så att vi får
            ett åtgärdsprogram för Stockholm som gör rättvisa och ger en bättre
            luft redan denna vinter. Det är nu i oktober som bilisterna väljer
            vilka däck de ska ha. Då vill de veta vilka spelregler som gäller.
            Är det svårare med dubbdäck i Stockholm blir det färre som väljer
            det. Då får vi en renare luft, och då blir barnen ännu gladare.
          </note>
          <note type="speaker">
            Anf. 25 Miljöminister LENA EK (C):
          </note>
          <note>
            Herr talman! Vi vet vilken tid det tar att dra en lagstiftningsfråga
            genom Regeringskansliet. Det tar ungefär två år. Det beror på
            att en dubbdäcksskatt är en helt ny typ av skatt som ännu inte
            finns i svensk skattelagstiftning.
          </note>
          <note>
            Vi har satt i gång processen. Det har ingen gjort förut. Vi har
            en dialog med berörda kommuner och landsting. Det har ingen haft
            förut. Vi har ett rejält avsnitt i höstbudgeten om detta. Det
            har inte Miljöpartiet.
          </note>
          <note>
            Jag är glad över att Åsa Romson interpellerar och tycker att
            detta är viktigt, men ibland handlar det inte bara om att snacka.
            Ibland måste man också anvisa pengar och ge förslag på vad som
            ska åtgärdas. Det är budgetpropositionen verktyget för.
          </note>
          <note>
            Det vi gör nu är att fortsätta dialogen. Alla är medvetna om
            det hälsoproblem som finns. Vi vet att vi har dragit ned utsläppen
            under de gångna åren och att Stockholms stad har jobbat hårt med
            det. Vi ska ned också den sista biten under gränsvärdena också
            för de två mest belastade gatorna i Stockholm där problemen är
            värst. Det är jätteviktigt med hänsyn till hälsan, särskilt för
            barn, och det är regeringens prioritet.
          </note>
          <note>
            Alla måste dock ta sitt ansvar för den här frågan: kommuner,
            landsting och stat. Vi jobbar ärligt på att detta ska gå bra.
            Jag tycker dock att det är klädsamt att inte bara talk the talk
            utan walk the walk.
          </note>
          <note>
            Överläggningen var härmed avslutad.
          </note>
          <note>
            6 § Svar på interpellation 2013/14:9 om Helcom
          </note>
          <note type="speaker">
            Anf. 26 Miljöminister LENA EK (C):
          </note>
          <note>
            Herr talman! Ärade ledamot! Ärade åhörare! Jens Holm har frågat
            mig hur jag avser att säkra genomförandet av redan beslutade åtaganden
            i Baltic Sea Action Plan, hur jag avser att verkställa de förslag
            som Naturvårdsverket lagt fram och om jag avser att verka för
            att få till stånd bindande reduktionsmål för kväve och fosfor.
          </note>
          <note>
            Jag delar Jens Holms oro över Östersjöns miljötillstånd. Tack
            vare konventionen om skydd av Östersjöområdets marina miljö, Helcom,
            har ett gott samarbete etablerats mellan Östersjöländerna. Arbetet
            grundas på ett gediget vetenskapligt arbete som sedan utformas
            som gemensamma rekommendationer till länderna. Det är upp till
            länderna att genomföra rekommendationerna på nationell nivå, och
            det finns inga sanktionsmöjligheter mot de länder som inte följer
            rekommendationerna.
          </note>
          <note>
            Stora framsteg har gjorts i miljöarbetet, bland annat genom att
            begränsa utsläppen av växtnäringsämnen från kommunala reningsverk
            och insatser inom jordbruket. Vi står dock fortfarande inför stora
            utmaningar i form av algblomningar, nedslammade skärgårdsvikar
            samt utbredd syrebrist i Östersjöns djupvatten, särskilt i egentliga
            Östersjön söder om Gotland. Eftersom Sverige har den längsta kustlinjen
            och den största ekonomiska zonen har vi också de största möjligheterna
            att använda havet som resurs och hållbart nyttja dess ekosystemtjänster.
            Detta medför att Sverige har ett speciellt engagemang för Östersjöfrågorna.
          </note>
          <note>
            Regeringen har därför satt havsmiljön som en av de främsta prioriteringarna
            inom miljöområdet, och ett stort antal åtgärder har vidtagits
            för att förbättra miljötillståndet. Anslaget 1:12 för åtgärder
            för havs- och vattenmiljö, som infördes 2007, samma år som Helcoms
            Baltic Sea Action Plan (BSAP) antogs, har successivt ökat. Regeringen
            har nu i budgetpropositionen för 2014 föreslagit riksdagen att
            anslaget 1:12 ska ligga på närmare 673 miljoner kronor år 2014.
            I budgetpropositionen föreslås bland annat en satsning på lokala
            vattenvårdsprojekt, LOVA, med 75 miljoner kronor från och med
            nästa år och framåt. Vidare föreslås en satsning på 32 miljoner
            kronor under åren 2014–2017 för arbete med avancerad rening av
            avloppsvatten.
          </note>
          <note>
            Genom anslaget för havs- och vattenmiljö har mycket arbete genomförts
            för att förbättra havs- och vattenmiljön. Lokala aktörer har engagerats.
            Sverige har också tillsammans med Finland stött Baltic Sea Action
            Plan-fonden, BSAP-fonden, som initierat större investeringsförberedande
            projekt i Ryssland, Polen, Vitryssland, Estland, Finland och Sverige.
            Genom EU:s strategi för Östersjöområdet som antogs under Sveriges
            ordförandeskap i EU har BSAP inkluderats som bas för det övergripande
            målet att rädda havsmiljön. Detta kommer att ha stor betydelse
            för fördelningen av EU-medel under den nya budgetperioden 2014–2020,
            alltså EU:s långtidsbudget.
          </note>
          <note>
            Åtgärdsarbetet för Östersjön i Sverige inriktas på att uppfylla
            kravet på god miljöstatus i EU:s havsmiljödirektiv. Det framgår
            tydligt av direktivet att god miljöstatus är ett bindande kvalitetskrav
            som ska nås för ett antal i direktivet angivna deskriptorer. Hur
            målen ska nås, det vill säga vilka åtgärder som ska vidtas, ska
            medlemsstaterna ta fram i sina åtgärdsprogram.
          </note>
          <note>
            Regeringens skrivelse Åtgärder för levande hav , Skr. 2009/10:213,
            och Sveriges Förslag till åtgärdsplan för genomförandet av Helcoms
            aktionsplan för Östersjön , som till stor del bygger på de förslag
            presenterade av Naturvårdsverket som Jens Holm åsyftar i sin interpellation,
            utgör naturligtvis ett av flera underlag för de åtgärdsprogram
            som ska tas fram under havsmiljödirektivet.
          </note>
          <note>
            Åtgärdsprogrammet för att uppnå god miljöstatus måste dessutom
            beakta andra underlag för att täcka alla aspekter av god miljöstatus.
            Och man ska göra konsekvensanalyser, inbegripet kostnadsnyttoanalyser
            av detta.
          </note>
          <note>
            För att rädda Östersjön måste vi arbeta på bred front inom olika
            sektorer. De lokala aktörer som investerar i och driver reningsverken,
            den enskilda jordbrukaren, hamnoperatören, redaren, industriledaren
            eller industriägaren är nyckeln till framgång. Jag är faktiskt
            imponerad av den handlingsvilja och entusiasm som finns längs
            våra kuster. Det är viktigt att jordbruket, sjöfarten, fisket,
            reningsverken och industrin fortsatt tar sitt ansvar för att minska
            utsläppen. Samtidigt finns potential för att utveckla och effektivisera
            miljöarbetet. I detta ingår exempelvis att börja fundera över
            och få fram forskning om hur vi ska kunna beta av den historiska
            miljöskulden, i form av den interna belastningen av växtnäringsämnen
            som accelererar övergödningen av Östersjön.
          </note>
          <note>
            Genom att genomföra de kraftfulla insatser som jag har beskrivit
            och driva på i det regionala samarbetet med Baltic Sea Action
            Plan är jag övertygad om att vi faktiskt är på god väg med vår
            räddningsplan för Östersjön.
          </note>
          <note type="speaker">
            Anf. 27 JENS HOLM (V):
          </note>
          <note>
            Herr talman! Jag vill tacka miljöministern för svaret på min
            interpellation. Innan jag går in på sakfrågan skulle jag vilja
            understryka att jag skickade in den här interpellationen den 19
            september. Interpellationens rubrik är: Inför Helcom. Jag ville
            självklart ha den här debatten inför det viktiga Helcommötet i
            Köpenhamn den 3 oktober eftersom vi inte hade haft någon parlamentarisk
            behandling inför det viktiga mötet om Östersjöns framtid.
          </note>
          <note>
            Då får jag till svar från miljöministern att vi ska ha den här
            debatten den 17 oktober, i dag.
          </note>
          <note>
            När jag tittar lite noggrannare på hur miljöministern behandlar
            interpellationer från oss riksdagsledamöter framkommer det att
            miljöministern svarar försenat på 64 procent av alla interpellationer
            som har skickats in till henne.
          </note>
          <note>
            Lena Ek! Det här tycker inte jag är att respektera riksdagen.
            Jag tycker att det är nonchalant mot oss aktiva riksdagsledamöter,
            som vill diskutera viktiga miljöfrågor med dig. Jag vill höra
            från dig att du i framtiden kommer att besvara våra interpellationer
            snabbare än du har gjort tidigare.
          </note>
          <note>
            Vad gäller Helcom och det allvarliga läget för Östersjön framhåller
            miljöministern i sitt svar att man i budgetpropositionen föreslår
            att anslaget 1:12 ska vara 673 miljoner kronor. Det kan låta som
            mycket pengar för havsmiljöarbetet. Och det är mer pengar än vad
            det var i fjol; det kan jag hålla med om. Men då ska vi komma
            ihåg att i fjolårets budget drog Lena Ek ned det här anslaget
            till havsmiljön med mer än 200 miljoner kronor.
          </note>
          <note>
            Vår ansvariga myndighet, Havs- och vattenmyndigheten, sade att
            de inte kan betala ut några LOVA-pengar till våra länsstyrelser
            så att de lokalt kan göra riktiga och viktiga vattenvårdsprojekt.
          </note>
          <note>
            Jag vill fråga miljöministern: Varför denna ryckighet? Varför
            drar ni ned med mer än 200 miljoner ett år? Och varför återför
            ni de pengarna nästa år? Ni gör det inte fullt ut, men nu är det
            i alla fall på en anständig nivå.
          </note>
          <note>
            Det underlättar inte arbetet med att rädda Östersjön om man behandlar
            sådana här viktiga utgiftsområden på det här sättet.
          </note>
          <note>
            Vi i Vänsterpartiet tycker att det är bra att ni nu anslår mer
            pengar, men vi tycker att det behövs mer pengar än så för att
            rädda Östersjön. Därför anslår vi totalt sett 85 miljoner kronor
            mer än vad regeringen gör för att vi ska kunna genomföra fler
            lokala vattenvårdsprojekt och för att Havs- och vattenmyndigheten
            ska få mer resurser för att genomföra det här viktiga arbetet.
          </note>
          <note>
            Sedan skulle jag vilja ställa en fråga angående slutsatserna
            från Helcommötet i Köpenhamn den 3 oktober. Man kan läsa på s.
            12. Det står att alla länder har åtagit sig att reducera överskottet
            av näringsämnen. Och alla länder har målsättningar vad gäller
            kväve- och fosforutsläpp och att de ska minska kraftigt. Det står
            också att man på gårdsbasis ska göra växtnäringsbalanser, att
            man ska räkna ut hur stora utsläppen är på de olika platserna.
          </note>
          <note>
            Det här gör man redan i Danmark och Tyskland. För jordbruk efter
            jordbruk identifierar man utsläppen av kväve och fosfor, och man
            kommer med konkreta strategier när det gäller hur man ska kunna
            minska de utsläppen. Här vill jag fråga miljöministern hur hon
            kommer att se till att vi lever upp till de överenskommelser som
            gjordes i Köpenhamn, särskilt det som står på s. 12.
          </note>
          <note type="speaker">
            Anf. 28 Miljöminister LENA EK (C):
          </note>
          <note>
            Herr talman! Havsmiljöarbetet är en av regeringens viktigaste
            prioriteringar. Åtgärder på hemmaplan som bidrar till genomförandet
            av det svenska åtagandet i Helcoms aktionsplan är på gång och
            ger resultat. Vi har stött den så kallade BSAP-fonden, som har
            startat 34 intressanta projekt runt Östersjön, inte bara i Sverige
            utan också i Ryssland, Polen, Estland, Finland och Vitryssland.
          </note>
          <note>
            På hemmaplan har vi permanentat ett LOVA-program som nu får 75
            miljoner per år till projekt för Östersjön. Och Sverige har varit
            drivande för Östersjöstrategin, där BSAP är stommen för miljökomponenten.
            Östersjöstrategin ger BSAP ett mer tvärsektoriellt fokus som också
            involverar de andra sektorerna.
          </note>
          <note>
            Ett exempel på att det faktiskt går åt rätt håll är att den svenska
            belastningen av kväve har minskat med över 5 000 ton när det gäller
            Egentliga Östersjön och Kattegatt. Det gör att vi endast har kvar
            ca 3 000 ton när det gäller Egentliga Östersjön, av alla våra
            kvävebeting. Också utsläppen av fosfor går ned. Men där är utmaningen
            större. Vi har en större restpost.
          </note>
          <note>
            Jens Holm frågar vad vi tänker göra och jämför med arbetet i
            Tyskland. Jag hoppas att det inte är någon överraskning för Jens
            Holm att Jordbruksverket har bindande regler för hur lantbrukets
            gödselhantering ska gå till i hela mellersta Sverige, i hela södra
            Sverige, i ett brett band runt kusterna och runt våra stora insjöar.
          </note>
          <note>
            Rekommendationerna är väldigt tydliga. Varje enskild lantbrukare
            har väldigt tydliga regler som handlar om hur man får sprida,
            vad man får sprida och dessutom hur mycket. Vi har regler för
            hur mycket gödselbelastning man får ha på den åkerareal som man
            har.
          </note>
          <note>
            Alltihop detta görs tillsammans med frivilliga åtgärder utöver
            de som Sveriges lantbrukare vidtar. Det är över 10 000 enskilda
            företagare som har deltagit i detta. De har skapat kunskap, engagerat
            sig och dragit med sina grannar och sett till att det fungerar.
            Allt detta är en del av det som gör att de svenska utsläppen går
            ned.
          </note>
          <note>
            Vi prioriterar havsmiljöfrågorna. Det visas bland annat av att
            vi har inrättat en stor ny myndighet under alliansregeringen.
            Myndigheten har rejäla anslag, för nästa år 637 miljoner. Det
            är mycket pengar. Myndighetens anslag planeras i fyraårsperioder.
            Det innebär att det är möjligt att göra långsiktiga åtgärder.
          </note>
          <note type="speaker">
            Anf. 29 JENS HOLM (V):
          </note>
          <note>
            Herr talman! Jag vill börja med att igen ställa frågan om Lena
            Ek framdeles kommer att göra allt hon kan för att svara på våra
            interpellationer i tid. Det vore på sin plats med ett svar från
            miljöministern på den frågan.
          </note>
          <note>
            Det låter bra när Lena Ek säger att hon planerar för fyra år
            framåt. Jag får hoppas att det åtminstone för fyra år framåt inte
            kommer att blir några nya neddragningar på havs- och miljöområdet.
            Det behövs snarare mer resurser.
          </note>
          <note>
            Ett sätt att tillföra mer resurser till området samtidigt som
            man minskar utsläppen är att man inför en skatt på det som smutsar
            ned och inför en skatt på handelsgödsel.
          </note>
          <note>
            Det hade vi tidigare i Sverige. Det var en skatt som minskade
            utsläppen men också en skatt som drog in pengar till det viktiga
            miljöarbetet som man kunde göra ute i lantbruket.
          </note>
          <note>
            Jag läste Centerpartiets nya miljöprogram, Lena Ek, och jag har
            förstås också läst budgeten där ni föreslår en skatt på kemikalier.
            Det är bra. Det går helt i linje med tanken på att förorenaren
            ska betala. Vi kan tänka oss en skatt på kemikalier. Jag kan sträcka
            ut handen här. När ni lägger fram det förslag kommer vi i Vänsterpartiet
            att rösta för.
          </note>
          <note>
            Men om vi kan tänka oss att förorenaren ska betala på kemikalieområdet,
            varför gör vi inte det på handelsgödselområdet? Varför kan vi
            inte ha en skatt på handelsgödsel? Det hade vi tidigare, men din
            regering har avskaffat det. Det beklagar jag. Det är ett effektivt
            sätt att både mobilisera resurser och få ned utsläppen.
          </note>
          <note>
            När man lyssnar på Lena Ek får man intrycket av att allting går
            ganska bra. Vi har minskat våra utsläpp av kväve. Men fortfarande
            är det över 9 000 ton kväve som vi ska minska enligt åtagandet
            som man bestämde i Köpenhamn.
          </note>
          <note>
            Även om man har betat av en del av kvävebetinget är det fortfarande
            mycket kvar. Fosforbetinget handlar om att mer än 500 ton fosfor
            ska bort. Jag har inte en aning om hur det ska gå till, Lena Ek,
            med de styrmedel och beslut som ni har haft hittills.
          </note>
          <note>
            Jag vill utveckla min fråga som jag ställde tidigare. Det var
            angående slutsatserna från Köpenhamn. Jag talar om s. 12, och
            det kan verka väldigt tekniskt.
          </note>
          <note>
            En av slutsatserna är just att man ska se till att reducera överskottet
            av både kväve och fosfor och gå ned och göra det på lantbruksnivå.
            Man måste upprätta strategier – det brukar kallas växtnäringsbalanser
            – för att man ska få ned utsläppen.
          </note>
          <note>
            Det arbetet ska vara helt och hållet klart till 2018. Jag undrar
            då, Lena Ek: Menar du att allt detta redan finns på plats i Sverige
            utifrån Jordbruksverkets föreskrifter? Behöver vi verkligen inte
            göra mer?
          </note>
          <note>
            Tycker du att det frivilliga arbetet som finns i Sverige med
            till exempel Greppa näringen, som är ett väldigt viktigt arbete,
            verkligen räcker? Behöver vi inte göra mer i Sverige, Lena Ek,
            för att minska avgångarna av fosfor och kväve?
          </note>
          <note>
            När det gäller Greppa näringen vill jag också understryka att
            det är 10 000 lantbrukare. Men det är mångfalt fler som inte är
            med i Greppa näringen. Det är viktigt att understryka. Det är
            därför det är så viktigt med bindande åtaganden identifierade
            ned på bonde- och hektarnivå så att vi kan vara säkra på att alla
            tar sitt ansvar.
          </note>
          <note type="speaker">
            Anf. 30 Miljöminister LENA EK (C):
          </note>
          <note>
            Herr talman! Vi glider nu från en debatt som rör Östersjön och
            miljötillståndet i Östersjön till en debatt om olika sätt att
            se på hur miljön och miljöfrågor ska hanteras.
          </note>
          <note>
            Jag är inte förvånad att Jens Holm tar upp mer skatter och bindande
            regler ända ned till den enskilde lantbrukaren. Det är vanligt.
            Jag försöker ha en miljöpolitik där det ska vara enklast, billigast
            och roligast att vara miljövänlig.
          </note>
          <note>
            Har vi frivilliga åtgärder i kombination med det bindande som
            Jordbruksverket har, och som jag just har beskrivit i mitt förra
            inlägg, och det fungerar ser inte jag någon anledning att belasta
            svenska företagare eller svenskt lantbruk med ännu mer byråkrati.
          </note>
          <note>
            Om vi tittar på kvävebelastningen enligt OECD-sammanställningen,
            som man väl får lita på, kan vi se att Danmark har en belastning
            på 110 kilo kväve per hektar medan Sverige har 36 kilo per hektar.
            Det är en väldig skillnad.
          </note>
          <note>
            Kvävet har gått ned i Östersjön. Vi hade ett beting när vi började
            arbetet på 9 000 ton. Nu är det 3 000 ton kvar. Vi har gått ned
            med två tredjedelar. Åtgärderna fungerar. På fosforsidan är det
            300 ton kvar av vårt beting.
          </note>
          <note>
            Kombinationen av de bindande regler som Jordbruksverket har för
            enskilda gårdars hantering och de frivilliga åtgärder som vi har
            för jordbruket plus vad vi gör med avloppsrening gör att jag tror
            att vi kommer att klara våra svenska beting utan att lägga på
            en byråkratisk rapporteringsbörda som Jens Holm vill ha. Det är
            otroligt viktigt, för Östersjön behöver det.
          </note>
          <note>
            Vi måste dessutom fundera över hur vi hanterar den historiska
            skulden. Där har vi ännu inte tekniken på plats. Det kräver internationellt
            samarbete och forskning. De anslagen har vi redan satt på plats
            i form av ökade både energi- och miljöforskningsanslag.
          </note>
          <note>
            Jag tror att vi
          </note>
          <note>
            Jag måste ställa en fråga. Vi ser att reglerna för hur man bedriver
            lantbruk på andra sidan Östersjön är annorlunda. Vi ser att det
            finns många som är intresserade av att flytta produktion.
          </note>
          <note>
            Jag vill att vi ska ha svensk matproduktion kvar i Sverige. Den
            ska naturligtvis vara hälsovänlig och miljövänlig. Men jag vill
            också att de som odlar mat ska ha tid att ägna sig åt att odla
            mat och inte bara hålla på med byråkrati.
          </note>
          <note>
            Därför står jag fast vid att den modell vi har är en bra avvägning.
            Den har gett resultat. Vi ska se till att den fortsätter att ge
            resultat. Jag vill inte ha Jens Holms ökade bördor på svensk matproduktion.
            Den är, särskilt i ett internationellt perspektiv, rätt miljöbra.
          </note>
          <note type="speaker">
            Anf. 31 JENS HOLM (V):
          </note>
          <note>
            Herr talman! Östersjön är ett av världens värst drabbade hav,
            Lena Ek. Det har mycket att göra med att Östersjön är ett innanhav
            med väldigt låg vattengenomströmning.
          </note>
          <note>
            Vi vet att antalet döda bottnar har tredubblats bara under de
            senaste tio åren. Alla som har varit i Stockholms skärgård eller
            på Gotland under sommaren vet hur fruktansvärd algblomningen kan
            vara sommartid. Det är ett direkt resultat av ett hav som håller
            på att gödas igen.
          </note>
          <note>
            Jag tar upp jordbruket därför att jordbruket troligen är den
            främsta källan till övergödningen. Väldigt många lantbrukare i
            Sverige gör ett fantastiskt jobb, det vill jag understryka. Men
            den statistik du tar upp, Lena ek, är generella siffror. Det visar
            bara hur det är i Sverige generellt. Där ligger vi bra till om
            man jämför med Danmark och Tyskland.
          </note>
          <note>
            Därför tycker jag att det är så viktigt att vi tar ned statistiken
            på enskild gårds nivå, på hektarnivå, så att vi kan identifiera
            de områden, i synnerhet i Halland och Skåne, där vi har störst
            problem med övergödning. Där måste man verkligen sätta in insatser.
            Jag tycker att det är synd att Lena Ek inte har det anslaget i
            sin politik.
          </note>
          <note>
            Det är märkligt att Lena Ek säger att det här kommer att gå jättebra,
            när vi har ett beting att minska utsläppen av fosfor med 500 ton.
            Jag förstår inte, Lena Ek, hur det ska gå till med de styrmedel
            och åtgärder som vi har i dag.
          </note>
          <note>
            Jag tycker inte att Lena Ek svarade på min fråga. Ni vill införa
            en skatt på kemikalier, men ni vill inte ha en avgift på det som
            smutsar ned i jordbruket och som genererar pengar till den viktiga
            miljöomställningen av svenskt lantbruk.
          </note>
          <note type="speaker">
            Anf. 32 Miljöminister LENA EK (C):
          </note>
          <note>
            Herr talman! Tror du inte, Jens Holm, att matproduktionen flyttar
            till andra sidan Östersjön om det bara är Sverige som inför en
            sådan skatt? Tror du inte det?
          </note>
          <note>
            Jag ser tydligt behoven när det gäller Östersjön, och det gör
            hela regeringen. Det är anledningen till att alliansregeringen
            har sett till att vi har fått Havs- och vattenmyndigheten. Jag
            har sett till att vi har tre utredningar som jobbar med vattenfrågor.
            Vi har höga anslag, ökande anslag, till Havs- och vattenmyndigheten.
            Vi har LOVA-bidrag, som nu är permanentade, inte projektpengar.
            Vi har projektpengar för metangasreducering, särskilt för södra
            Sverige. Vi har Greppa näringen, som också får stöd. Här finns
            en hel katalog med åtgärder för att se till miljötillståndet i
            Östersjön förbättras.
          </note>
          <note>
            Vi ser att kväveutsläppen har gått ned två tredjedelar av vårt
            beting. Vi ska fortsätta att fullgöra hela vårt beting successivt.
            Vi ser att kväveutsläppen går ned, och vi ska fortsätta med det.
            Det som vi ska jobba med nu handlar om kemikalie- och läkemedelsutsläpp.
            De uppdragen finns i årets budget.
          </note>
          <note>
            Jag ställer åter frågan till Jens Holm: Tror du inte att den
            svenska matproduktionen flyttar, om man inför en skatt här som
            inte finns i något konkurrentland, och flyttar till länder som
            dessutom har sämre villkor för djurhälsa och människors hälsa
            och sämre förhållanden vad gäller salmonella, övergödning, kemikalier
            och kväveutsläpp?
          </note>
          <note>
            Överläggningen var härmed avslutad.
          </note>
          <note>
            Ajournering
          </note>
          <note>
            Kammaren beslutade kl. 13.52 på förslag av andre vice talmannen
            att ajournera förhandlingarna till kl. 14.00 då frågestunden skulle
            börja.
          </note>
          <note>
            Återupptagna förhandlingar
          </note>
          <note>
            Förhandlingarna återupptogs kl. 14.00.
          </note>
          <note>
            7 § Frågestund
          </note>
          <note type="speaker">
            Anf. 33 TALMANNEN:
          </note>
          <note>
            Jag hälsar socialminister Göran Hägglund (KD), kultur- och idrottsminister
            Lena Adelsohn Liljeroth (M), statsrådet Stefan Attefall (KD),
            miljöminister Lena Ek (C) och statsrådet Maria Arnholm (FP) välkomna.
            Socialminister Göran Hägglund besvarar såväl allmänpolitiska frågor
            som frågor inom sitt eget ansvarsområde. Frågor till övriga statsråd
            förutsätts beröra deras ansvarsområden inom regeringen.
          </note>
          <note>
            Regeringens arbetsmarknadspolitik
          </note>
          <note type="speaker">
            Anf. 34 BERIT HÖGMAN (S):
          </note>
          <note>
            Herr talman! Min fråga går till Göran Hägglund.
          </note>
          <note>
            Under den här regeringens tid har arbetslösheten och långtidsarbetslösheten
            ökat och sysselsättningsgraden minskat. Nästan 35 000 människor
            är inne i fas 3. Det är mer än vad som bor i Danderyds kommun.
          </note>
          <note>
            Till detta ska läggas att ungdomsarbetslösheten ökar. Antalet
            som har varit arbetslösa i mer än två år har mer än tredubblats
            under den nuvarande regeringens tid.
          </note>
          <note>
            I regeringens höstproposition läser vi om insatser för detta.
            Det är väldigt skralt, ja, till och med förskräckligt lite, med
            insatser för att sätta människor i arbete.
          </note>
          <note>
            Jag konstaterar att alliansregeringens arbetsmarknadspolitik
            har havererat. Det finns dock ännu en chans att förbättra den.
          </note>
          <note>
            Göran Hägglund! Varför tar inte regeringen några initiativ för
            att häva den galopperande arbetslösheten?
          </note>
          <note type="speaker">
            Anf. 35 Socialminister GÖRAN HÄGGLUND (KD):
          </note>
          <note>
            Herr talman! Berit Högman tar stora ord i sin mun. Vi har under
            fem år levt med en sviktande internationell konjunktur. Det spelar
            stor roll för ett litet exportberoende land som Sverige. Vi påverkas.
            När efterfrågan minskar påverkas svenska exportföretag. Det blir
            mindre efterfrågan på deras produkter, och sysselsättningen påverkas.
            Så är det, och så har det alltid varit.
          </note>
          <note>
            Regeringen gör enorma insatser på arbetsmarknadsområdet för att
            underlätta för fler att starta och driva företag eftersom det
            ger de många arbetstillfällena. Vi gör insatser för att underlätta
            för människor att komma tillbaka när de är i en situation där
            de har förlorat sitt arbete och för att de ska vara väl rustade
            för att stå till arbetsmarknadens förfogande.
          </note>
          <note>
            Regeringen presenterar i denna budget tillsammans med det som
            ligger sedan tidigare en lång rad åtgärder för att människor ska
            finnas nära arbetsmarknaden när uppgången kommer.
          </note>
          <note type="speaker">
            Anf. 36 BERIT HÖGMAN (S):
          </note>
          <note>
            Herr talman! Om det vore så skulle utskotten uppleva att de har
            mycket att göra. För näringsutskottets räkning är det inte så
            att det dräller av arbetsuppgifter från regeringen.
          </note>
          <note>
            Företagen behöver arbetskraft, men det är problem för företagen
            att få kompetent arbetskraft. Ett sätt att tydligt jobba med det
            är att koppla mellan högre utbildning och arbetsliv. Vi har i
            vår budget flera förslag om det, bland annat studentarbeten.
          </note>
          <note>
            Vad tänker regeringen göra för att öka kopplingen mellan högre
            utbildning och arbetsliv så att anställbarheten hos våra utbildade
            människor blir högre och företagens behov av arbetskraft tillgodoses
            snabbare?
          </note>
          <note type="speaker">
            Anf. 37 Socialminister GÖRAN HÄGGLUND (KD):
          </note>
          <note>
            Herr talman! Ska vi beskriva situationen på arbetsmarknaden är
            det så att det är de som har en bristande utbildning som har allra
            svårast att få arbete. Därför gör regeringen mycket för att människor
            ska få möjlighet att återhämta det de har tappat under utbildningsskedet.
            De som inte har klarat av att få godkända betyg under grundskole-
            eller gymnasieutbildning ska kunna återhämta det.
          </note>
          <note>
            Självklart handlar det också om dem som är mer välutbildade och
            att det ska finnas utrymme för deras del.
          </note>
          <note>
            Problemen är dock allra störst för dem som har en låg eller ringa
            utbildning. De har det allra svårast, och där måste det största
            arbetet läggas ned i denna situation, precis som under situationer
            vi har gått igenom tidigare då det har varit svårare ekonomiskt.
          </note>
          <note>
            Förnybara drivmedel
          </note>
          <note type="speaker">
            Anf. 38 PER BOLUND (MP):
          </note>
          <note>
            Herr talman! Min fråga går till miljöministern och handlar om
            fordon som kan drivas med förnybara drivmedel.
          </note>
          <note>
            Vi har en regering som har den besynnerliga arbetsmetoden att
            man sätter upp ett mål som är så diffust och svårförståeligt att
            man tillsätter en utredning efteråt för att förstå vad målet egentligen
            går ut.
          </note>
          <note>
            Utredningen om en fossiloberoende fordonsflotta har stora problem.
            Sekreteraren har hoppat av från utredningen, vilket riskerar att
            göra resultatet kvalitetsmässigt dåligt.
          </note>
          <note>
            Det är alltså stora problem med regeringens politik på detta
            område.
          </note>
          <note>
            Ett ännu större problem är att verkligheten springer i motsatt
            riktning från det som regeringen säger. Andelen sålda bilar som
            drivs med förnybara drivmedel sjunker dramatiskt. När Miljöpartiet
            styrde denna politik ökade andelen kraftigt, upp till närmare
            25 procent av nybilarna. Nu är vi nere i att en eller ett par
            procentenheter av de bilar som säljs går på förnybara drivmedel.
          </note>
          <note>
            Hur kan det vara rimligt att sätta upp ett mål när den egna politiken
            leder till en utveckling åt totalt motsatt håll?
          </note>
          <note type="speaker">
            Anf. 39 Miljöminister LENA EK (C):
          </note>
          <note>
            Herr talman! Det här är jätteroligt. Normalt brukar Miljöpartiet
            säga att regeringen inte har några mål, men nu har vi för tuffa
            mål.
          </note>
          <note>
            De svenska klimatmålen är bra. De styr åt rätt håll. Vi ska minska
            klimatutsläppen med 40 procent till 2020, vi ska ha en fossiloberoende
            fordonsflotta 2030 och Sverige ska vara klimatneutralt 2050. Det
            är internationellt sett tuffa mål.
          </note>
          <note>
            Hur går det då? Jo, det går ganska bra. Klimatutsläppen har minskat
            med 20 procent sedan basåret 1990 samtidigt som bnp och tillväxten
            har ökat med 60 procent. Denna kombination är internationellt
            sett unik och något som vi kan vara stolta över.
          </note>
          <note>
            Vi kommer att fortsätta jobba för att uppnå de tuffa svenska
            klimatmålen, också en fossiloberoende fordonsflotta.
          </note>
          <note type="speaker">
            Anf. 40 PER BOLUND (MP):
          </note>
          <note>
            Herr talman! Alla som hörde min fråga tyckte nog att jag var
            tydlig med att målen inte är för tuffa utan för otydliga. Det
            visar sig också genom att regeringen har en utredning som försöker
            komma på vad man egentligen menade när man satte målet. Det är
            inte ett särskilt bra sätt att styra politiken på.
          </note>
          <note>
            Det som har blivit följden av regeringens konkreta politik, det
            man gör nu, är att antalet nya dieselbilar som säljs har skjutit
            dramatiskt i höjden. Det kommer att få flera effekter. Det kommer
            att försämra stadsmiljön för att vi får mer kväveoxidutsläpp,
            vilket kommer att förvärra miljösituationen i våra storstäder.
            Vidare får vi en fordonsflotta som blir alltmer fossilberoende.
            Dieselbilar kör på fossila bränslen. Med denna politik kommer
            man varje år allt längre från regeringens uppsatta mål.
          </note>
          <note>
            Det är inte ett seriöst sätt att driva politik – att sätta upp
            fluffiga mål som ingen kan förklara och sedan driva en politik
            som leder åt helt motsatt håll, mot ökat fossilberoende i fordonsflottan.
          </note>
          <note>
            Miljöministern har därför anledning att fundera ett par varv
            extra på varför den konkreta politik som regeringen driver leder
            åt motsatt håll från de mål man satt upp.
          </note>
          <note type="speaker">
            Anf. 41 Miljöminister LENA EK (C):
          </note>
          <note>
            Herr talman! När Per Bolund styrde klimatmålen med Socialdemokraterna
            var det uppsatta klimatmålet 4 procent. Nu är det 40 procent.
            Då hade Sverige en bilflotta som var lika dålig som Albaniens.
            I dag har vi en av Europas bästa ur klimatsynpunkt. Då kom bilarna
            i genomsnitt 1 000 mil på viss angiven bränslemängd. I dag kommer
            de 1 500 mil. Det är alltså en förbättring i effektivitet med
            50 procent. Det visar att utvecklingen går åt rätt håll. Vi minskar
            våra klimatutsläpp, och fordonsflottan blir bättre och effektivare
            hela tiden.
          </note>
          <note>
            Dieseln är ett problem, särskilt vad gäller partikelutsläpp och
            luftkvalitet. Det ska vi naturligtvis åtgärda. För det har vi
            forskningspengar. Det går dessutom att köra dieselbilar på biodiesel.
          </note>
          <note>
            Bostäder för unga
          </note>
          <note type="speaker">
            Anf. 42 OSKAR ÖHOLM (M):
          </note>
          <note>
            Herr talman! Den som läste regeringens nyhetsbrev den senaste
            veckan kunde få en ganska gedigen genomgång av mycket av de förenklingar
            som sker för att bostäderna i Sverige ska bli fler och för att
            regelverket för det ska bli enklare, en genomgång av de reformer
            som nu genomförs för att uppnå det.
          </note>
          <note>
            Samtidigt påminns vi – inte minst den senaste veckan – om att
            det är fortsatt stora bekymmer, inte minst i storstäder och i
            tillväxtorter där många flyttar in och inte minst för dem som
            är unga eller söker en studentbostad.
          </note>
          <note>
            Boverket fick ganska nyligen i uppdrag av regeringen att gå igenom
            just hur förenklingar kan ske för att fler bostäder för unga ska
            kunna komma till.
          </note>
          <note>
            Jag skulle vilja fråga bostadsministern: Hur mycket av det som
            redovisades i somras kan genomföras på en gång? Vilka saker kan
            läggas till från regeringens sida? Hur snabbt kan förändringarna
            komma på plats?
          </note>
          <note type="speaker">
            Anf. 43 Statsrådet STEFAN ATTEFALL (KD):
          </note>
          <note>
            Herr talman! Det är helt rätt att vi har stora problem för ungdomar
            generellt, särskilt studenter, att få tag på en bostad så att
            de kan fullgöra sina studier på ett bra sätt.
          </note>
          <note>
            Man kan säga att det finns två huvudproblem. Det ena är att få
            fram mark att bygga nya studentbostäder på. Där måste kommunerna
            göra sitt jobb, och där måste staten se till att processen att
            få fram den planlagda marken blir snabbare och lättare – och där
            har vi ett omfattande arbete på gång och kommer också att komma
            till riksdagen med en proposition i den riktningen.
          </note>
          <note>
            Det andra är just ett regelverk som gör att man kan bygga billigare.
            Där har vi ett uppdrag från Boverket som har redovisats och som
            ligger på vårt bord med både lagändringar och Boverkets ändringar,
            med sikte på att de ska träda i kraft den 1 juli nästa år.
          </note>
          <note>
            Det blir enkla regler och billigare bostäder. Man ska kunna bygga
            på fler platser än i dag och bygga smidigare och mer flexibelt.
            Det är ett ganska omfattande regelförenklingsarbete som pågår
            för att vi ska kunna bygga lägenheter som studenter och ungdomar
            kan ta del av till rimliga hyror.
          </note>
          <note type="speaker">
            Anf. 44 OSKAR ÖHOLM (M):
          </note>
          <note>
            Herr talman! Jag tackar för det svaret.
          </note>
          <note>
            Det är naturligtvis glädjande om många av de förenklingarna kan
            komma på plats så att man kan bygga fler bostäder.
          </note>
          <note>
            Den andra delen handlar om det som vi har pratat mycket om, vad
            som kan göras med de bostäder som redan finns. Jag tyckte det
            var intressant att notera att när den nya lagen om privatuthyrning
            nu har varit på plats ett tag verkar man se tendenser till att
            utbudet har ökat kraftigt. Trots den debatt som vi hade här i
            kammaren, där oppositionen sade att det inte skulle ge en enda
            ny bostad, ser vi nu att det blir det.
          </note>
          <note>
            Vi vet också att bostadsministern senast i somras skrev om ytterligare
            förstärkningar av den lagen och saker som kan komma till. Vilka
            delar kan där läggas till för att vi ska få ut ännu mer av den
            lagstiftning som finns?
          </note>
          <note type="speaker">
            Anf. 45 Statsrådet STEFAN ATTEFALL (KD):
          </note>
          <note>
            Herr talman! Det är helt rätt att vi har en lagändring på plats.
            Exakt alla delar som vi önskade gick inte igenom i riksdagen,
            men vi har fått förändringar som innebär att vi har fått ett ökat
            utbud av andrahandslägenheter.
          </note>
          <note>
            Man pekar på att det finns tendenser till att hyrorna i Stockholms
            innerstad har stigit, men man glömmer bort att utbudet har ökat
            med 50 procent i Stockholms innerstad. Detta tror jag är viktigt
            – inte för att lösa alla problem och inte för att lösa problemen
            för alla grupper men för den totala mängd lägenheter som kommer
            ut.
          </note>
          <note>
            Vi har också haft diskussioner med de stora bostadsrättsorganisationerna
            för att ytterligare justera lagstiftningen, för att vi ska kunna
            få ut ännu fler lägenheter till uthyrning. Vi bereder just nu
            och har på remiss ett antal förslag som vi räknar med att komma
            till riksdagen med under vintern.
          </note>
          <note>
            De innebär att vi gör det lättare att hyra ut i andra hand men
            också möjliggör för föreningarna att ta ut en avgift för andrahandsuthyrning
            för att stimulera dem till det men också för att de ska få rättmätig
            täckning för sina kostnader, allt för att öka utbudet – vrida
            på varenda liten ratt för att vi ska få fram fler bostäder till
            inte minst ungdomar och studenter.
          </note>
          <note>
            Åtgärder för fler vårdplatser
          </note>
          <note type="speaker">
            Anf. 46 PER RAMHORN (SD):
          </note>
          <note>
            Herr talman! Min fråga vill jag ställa till statsrådet Göran
            Hägglund angående vårdplatser eller rättare sagt bristen på vårdplatser.
          </note>
          <note>
            Som vi vet intar Sverige i internationellt perspektiv en bottenplacering
            när det gäller antalet vårdplatser. Norge och Danmark har ungefär
            20 procent fler, Finland har dubbelt så många, och Tyskland har
            tre gånger så många. Det är naturligtvis alarmerande.
          </note>
          <note>
            På Skånes universitetssjukhus har man konstaterat och bekräftat
            att åtta personer har avlidit på grund av platsbristen. Två av
            dessa var barn som hade hela livet framför sig. Det är naturligtvis
            inte acceptabelt i ett välfärdsland som Sverige.
          </note>
          <note>
            Min fråga är: Vilka åtgärder kommer statsrådet att vidta för
            att inte fler dödsfall ska inträffa på grund av vårdplatsbrist,
            och när kommer de att vidtas?
          </note>
          <note type="speaker">
            Anf. 47 Socialminister GÖRAN HÄGGLUND (KD):
          </note>
          <note>
            Herr talman! Tack för frågan! Det är mycket viktig fråga.
          </note>
          <note>
            Vi ska först säga att det inte är så enkelt som att det är effektivt
            och klokt att ha hur många vårdplatser som helst. Vi har ju sett
            en förändring av vården som gör att det inte krävs lika långvarig
            vård på sjukhus som tidigare. Människor kan komma in, genomgå
            en titthålsoperation och sedan åka hem igen i stället för att
            stanna tre dagar på sjukhus, för att ta en enda exempel. Genom
            att det har tillkommit mediciner som gör att man kan bota magsår
            äter patienter mediciner i stället för att opereras och uppta
            sängplatser.
          </note>
          <note>
            Likafullt har många landsting enligt min bedömning nått den nivå
            där det blir stora bekymmer. Det har också påtalats av våra myndigheter
            som svarar för tillsyn. Det handlar dels om Arbetsmiljöverkets
            arbete, dels om Socialstyrelsens tillsynsarbete, där man i vissa
            fall har gett sig på landstingen och utdömt viten därför att de
            inte har vårdplatser som står i relation till antalet vårdbehövande
            personer.
          </note>
          <note type="speaker">
            Anf. 48 PER RAMHORN (SD):
          </note>
          <note>
            Herr talman! Tack för svaret, statsrådet, men det minskar inte
            min oro, och jag känner inte att jag egentligen fick något svar
            på om statsrådet kommer att vidta några åtgärder.
          </note>
          <note>
            Jag såg nyligen i en granskning att 500 patienter per dag fick
            vård på sjukhus som de egentligen inte hade plats för. 200 lades
            in på fel avdelning på grund av att vårdplatser saknades. I januari
            i år hade alla landsting överbeläggning.
          </note>
          <note>
            Jag är medveten om att det är en landstingsfråga, men jag känner
            också att vi från statligt inte bara kan blunda och se på när
            människor avlider ute på landets sjukhus. Det finns flera åtgärder
            som man kan vidta från statligt håll så länge de här behoven finns,
            tills man hittar andra lösningar.
          </note>
          <note>
            Jag känner inte att jag har fått något egentligt svar på vilka
            åtgärder regeringen kommer att vidta, och det är naturligtvis
            beklagligt, för det är ändå patienter, barn och vuxna, som drabbas
            av den politik som förs.
          </note>
          <note type="speaker">
            Anf. 49 Socialminister GÖRAN HÄGGLUND (KD):
          </note>
          <note>
            Herr talman! Det är så klokt ordnat att vi har två svarsmöjligheter.
          </note>
          <note>
            Den här frågan diskuterar jag mycket med landstingen i dag. Det
            ser inte enhetligt ut, att det är likadant på det ena sjukhuset
            som på det andra, utan detta är något som måste ske med flexibilitet
            och klokskap ute i landstingen. Det är de som måste göra en bedömning
            av vårdbehovet. Det är de som måste dimensionera antalet vårdplatser
            i förhållande till behovet.
          </note>
          <note>
            Jag har på senare tid väckt frågan om att den statliga styrningen
            på det här området kanske behöver öka, när vi ser en del av framtidens
            utmaningar. Men vi är inte där i dag, utan ansvaret ligger på
            landstingen att dimensionera antalet vårdplatser efter de verkliga
            behoven. Jag tycker att en del sköter det mindre väl, medan andra
            sköter det galant. Men man behöver ha framförhållning både för
            dagens situation och för situationen som den kommer att se ut
            om tio år, för det tar tid för nya platser att finnas till förfogande.
            Därför måste landstingspolitikerna ha framförhållning i verksamheten.
          </note>
          <note>
            Läsfrämjande åtgärder för barn och unga
          </note>
          <note type="speaker">
            Anf. 50 BENGT BERG (V):
          </note>
          <note>
            Herr talman! Jag vänder mig till kulturministern om vikten av
            språk och läsning.
          </note>
          <note>
            Det fantastiska är att ett barn, ännu ofött, kan lyssna till
            ljuden, rytmen i språket och orden – i mammans mage. Sedan är
            det trist att högläsning för små och framfödda barn minskar drastiskt.
            Det är också väldigt synd att böckerna på biblioteken och biblioteken
            på skolorna ibland tyvärr lyser med sin frånvaro.
          </note>
          <note>
            Vi i Vänsterpartiet vill att man redan i förskolan ska stimulera
            små barn till att umgås med böcker och lära sig språk via berättelser
            i muntlig och synlig form.
          </note>
          <note>
            Nu undrar jag vad kulturministern tänker göra för att rycka upp
            läsningen hos barn, speciellt yngre pojkar, som har rätt stora
            problem, för att öka språkförståelsen och framför allt för att
            garantera skolbibliotekens existens och kvalitet.
          </note>
          <note type="speaker">
            Anf. 51 Kultur- och idrottsminister LENA ADELSOHN LILJEROTH (M):
          </note>
          <note>
            Herr talman! Det är en fråga som Bengt Berg och jag skulle kunna
            prata länge om. Jag tror att Bengt Berg vet att regeringen arbetar
            mycket med detta.
          </note>
          <note>
            På bok- och biblioteksmässan i Göteborg för ett par veckor sedan
            presenterade jag bland annat regeringens proposition Läsa för
            livet , som tar upp mycket av det som Bengt Berg talar om.
          </note>
          <note>
            När vi för ett par år sedan tillsatte en litteraturutredning
            för att få mer kunskap om hur vanorna har förändrats togs bland
            annat pojkars minskade läsande upp. Det är inte så att vi inte
            har skolor och inte har utbildade lärare och att det inte finns
            bibliotek. Skolbiblioteken är tack vare alliansregeringen nu obligatoriska
            för skolorna – de ska finnas.
          </note>
          <note>
            Men pojkars läsande är ett kapitel för sig. Här handlar det enligt
            utredarna och forskarna mycket om träning, träning och träning.
            Pojkarna lär sig läsa, men de behöver också träna läsning. Högläsning,
            som Bengt Berg tog upp, är ett utmärkt exempel på detta.
          </note>
          <note type="speaker">
            Anf. 52 BENGT BERG (V):
          </note>
          <note>
            Herr talman! När det gäller mycket inom kulturpolitiken ger regeringen
            med den ena handen och tar tillbaka med den andra. Till exempel
            kommer man i fråga om att stimulera svensk litteratur utomlands
            enligt propositionen Läsa för livet att 2014 ta medel från de
            läsfrämjande åtgärderna. Det är mycket synd. Jag tycker att man
            i stället ska tillföra nödvändiga medel till alla dessa satsningar.
            Det blir mycket lätt ommöbleringar i penningpåsarna.
          </note>
          <note>
            Samtidigt är det mycket viktigt med just internationellt kulturutbyte
            på litteraturens område. Vi vill gärna se fler fristadsbostäder
            för författare, konstnärer och alla som inte kan uttrycka sig
            fritt i sina hemländer.
          </note>
          <note type="speaker">
            Anf. 53 Kultur- och idrottsminister LENA ADELSOHN LILJEROTH (M):
          </note>
          <note>
            Herr talman! Då läser vi nog denna proposition på helt olika
            sätt. Det som är glädjande är att även handelsministern ser ett
            starkt intresse för att främja svensk litteratur utomlands. Men
            jag tycker att det är viktigare just nu att vi talar om det som
            händer här, alltså att skolbiblioteken är obligatoriska, att vi
            satsar mer pengar på läsfrämjandet och att vi har mer än fördubblat
            det på senare år. Det finns också ett nytt uppdrag till Kulturrådet
            att försöka samla alla de goda exempel som finns.
          </note>
          <note>
            Läsrörelsens statistik om att allt färre föräldrar läser högt
            för sina barn är också värd att ta på allvar. Det kan vi inte
            lagstifta om. Men vi kan alla uppmuntra föräldrar att fortsätta
            läsa högt för sina barn. Det finns mycket bra barnböcker, mer
            än någonsin. Det finns bibliotek, och barn är de flitigaste lånarna
            på biblioteken med hjälp av förskolorna.
          </note>
          <note>
            När det sedan blir dags kommer jag med glädje att debattera propositionen
            Läsa för livet som är mycket bra.
          </note>
          <note>
            Nationell samordning av vården
          </note>
          <note type="speaker">
            Anf. 54 ISMAIL KAMIL (FP):
          </note>
          <note>
            Herr talman! Skillnaderna i vårdkvalitet och tillgänglighet är
            stora mellan olika lansting. Som sjukvårdslandstingsråd och ordförande
            i hälso- och sjukvårdsstyrelsen i Uppsala förra mandatperioden
            har jag haft förmånen att träffa socialministern flera gånger.
            Jag vet att hans ambition alltid har varit bättre tillgänglighet
            och kvalitet i sjukvården, inte minst genom kömiljarden.
          </note>
          <note>
            Min fråga till socialministern är: Hur ser socialministern på
            frågan om nationell samordning vad gäller sjukhusvård för att
            åstadkomma en god vård på lika villkor och kanske som första steg
            att avskaffa landstingen?
          </note>
          <note type="speaker">
            Anf. 55 Socialminister GÖRAN HÄGGLUND (KD):
          </note>
          <note>
            Herr talman! Det är ett ganska stort steg. Men låt oss börja
            på följande sätt. När vi ser ut över vården i Sverige kan vi se
            betydande skillnader när det gäller de medicinska resultaten.
            Vi kan också se att vi bemöter människor olika beroende på ålder,
            socioekonomisk bakgrund, utbildning, etnisk härkomst och så vidare.
            Detta är brister som ingen av oss vill se. Men vi mäter mycket
            i vården och ser dessa brister som kommer i dagen, och det blir
            möjligt att åtgärda dem. Att mäta är grunden för att komma till
            rätta med dessa problem.
          </note>
          <note>
            Jag tycker själv att det skulle kunna gå att åstadkomma en situation
            där staten tar ett större ansvar. Vi är ett litet land med nio
            och en halv miljon invånare och är uppdelade på 21 olika landsting,
            och jag har svårt att se att varje landsting ska kunna klara detta
            breda åtagande som kräver mer och mer av kunskap för att vi långsiktigt
            ska gå i land med detta.
          </note>
          <note type="speaker">
            Anf. 56 ISMAIL KAMIL (FP):
          </note>
          <note>
            Herr talman! Sedan ett år tillbaka har i stort sett hela teamet
            som jobbade med bukhinnecancer vid Akademiska sjukhuset lämnat
            sjukhuset och etablerat en personalägd privat klinik. I dag är
            denna klinik en av de bästa inte bara i Europa utan kanske i hela
            världen med cancerläkaren Haile Mahteme i spetsen.
          </note>
          <note>
            Vi ser i dag att patienter från i princip hela Sverige remitteras
            till denna cancerklinik, dock inte patienter från Uppsala och
            Akademiska sjukhuset. De som vill kan stå för kostnaderna själva,
            och det är kostnad på 400 000–500 000 kronor.
          </note>
          <note>
            Hälso- och sjukvårdslagens andra paragraf är tydlig: Målet för
            hälso- och sjukvården är god hälsa och vård på lika villkor. Så
            är tyvärr inte fallet i Uppsala. Hur ser socialministern på detta?
          </note>
          <note type="speaker">
            Anf. 57 Socialminister GÖRAN HÄGGLUND (KD):
          </note>
          <note>
            Herr talman! De skillnader som kommer i dagen är bekymmersamma.
            Men vi får, återigen, inte vara rädda för att lyfta fram skillnader.
            Vi måste mäta och visa på skillnader. Annars kan vi inte åtgärda
            dem. Därför är det mycket betydelsefullt.
          </note>
          <note>
            Omotiverade skillnader som finns ska bekämpas. De kan finnas
            inom ett landsting, mellan olika landsting, mellan norr och söder,
            öster och väster och så vidare. Här har vi ett jättestort uppdrag.
          </note>
          <note>
            Just nu gör jag en rundresa till landets landsting för att diskutera
            just frågan om jämlik vård. Man möter naturligtvis inget motstånd
            i detta, däremot många aha-upplevelser. Är det så här det ser
            ut? Det här måste vi göra någonting åt.
          </note>
          <note>
            Det kommer att fordras tusentals personers olika insatser för
            att vi ska kunna förändra situationen och lära av dem som lyckas
            bäst och börja resonera på arbetsplatserna. Vad gör vi när det
            gäller bemötande som inte är tillräckligt bra och som sammantaget
            innebär att vi har en vård som vi i dag inte kan beskriva som
            fullständigt jämlik.
          </note>
          <note>
            Jag tackar för frågan.
          </note>
          <note>
            Lönediskriminering
          </note>
          <note type="speaker">
            Anf. 58 KERSTIN NILSSON (S):
          </note>
          <note>
            Herr talman! Min fråga går till statsrådet Maria Arnholm. Att
            kvinnors yrken tyvärr är lägre lönevärderade än mäns råder det
            ingen tvekan om. Det är svårt att begripa att när kvinnor och
            män har samma tjänst, samma arbetsuppgifter och samma arbetstid
            får kvinnorna ändå lägre lön.
          </note>
          <note>
            Jämställdhetslagen kom 1980 och upphävdes 2009 då diskrimineringslagen
            trädde i kraft. Lagarna förbjuder arbetsgivare att missgynna en
            arbetstagare på grund av kön genom att behandla denna sämre än
            någon annan. Under de år som vi har haft denna lagstiftning har
            endast två arbetsgivare blivit fällda, och det är 17 år sedan
            den senaste fällande domen.
          </note>
          <note>
            Tycker statsrådet att det är ett problem med så få fällande domar,
            och tycker statsrådet att lagen är ett användbart verktyg för
            att motverka lönediskriminering?
          </note>
          <note type="speaker">
            Anf. 59 Statsrådet MARIA ARNHOLM (FP):
          </note>
          <note>
            Herr talman! Jag tackar Kerstin Nilsson för en viktig fråga.
            Jag har försökt följa och sätta mig in i det rätt häpnadsväckande
            faktum att en sådan viktig lagstiftning inte har lett till några
            fällande domar.
          </note>
          <note>
            Det som man kan notera är att när det gäller annan diskriminering
            och andra rättegångar med anledning av diskrimineringslagstiftningen
            som har behandlats i allmän domstol blir det mycket oftare fällande
            domar. Detta är också en jämförelse som vi tittar lite närmare
            på för att se vilka slutsatser som vi ska dra av den.
          </note>
          <note>
            Det som alla jurister som tittar på detta konstaterar är att
            det inte handlar om lagtexten utan om hur man gör bevisvärderingen
            och tittar på bevisen. I väntan på den översyn som vi nu gör vill
            jag ändå konstatera att lagen spelar en mycket stor roll. Alla
            jurister är också överens om det faktum att det är mycket viktigt
            att lagen finns.
          </note>
          <note type="speaker">
            Anf. 60 KERSTIN NILSSON (S):
          </note>
          <note>
            Herr talman! Om jag förstår ministern rätt är det tolkningen,
            det vill säga arbetsdomstolens rättstillämpning, som det är fel
            på.
          </note>
          <note>
            Min följdfråga blir då: Hur mycket ska marknadskrafterna spela
            in vid lönesättningar?
          </note>
          <note type="speaker">
            Anf. 61 Statsrådet MARIA ARNHOLM (FP):
          </note>
          <note>
            Herr talman! Det är just det som diskussionen gäller. Det finns
            flera som påstår att marknadskrafterna har tillmätts för stor
            betydelse och att det förstärker de skillnader som finns mellan
            hur vi värdesätter typiskt sett manligt och typiskt sett kvinnligt
            arbete, men att det bara ska få användas när det handlar om en
            efterfrågan på ett visst yrke på marknaden.
          </note>
          <note>
            Jag tycker att det är viktigt att se över hur bevisningen förs
            fram i dessa delar och återkomma med åtgärder om det behövs.
          </note>
          <note>
            Satsningar på elitidrott
          </note>
          <note>
            Anf. 62 GUNILLA CARLSSON i Hisings Backa (S):
          </note>
          <note>
            Herr talman! Min fråga går till idrottsminister Lena Adelsohn
            Liljeroth.
          </note>
          <note>
            Under den senaste veckan har vi kunnat följa vårt svenska fotbollslandslag
            när de har presterat bra på planen. I veckan har vi också fått
            höra Riksidrottsförbundet säga att man är tvungen att dra ned
            30 miljoner på det elitstöd man använder just till specialidrottsförbunden
            för deras möjligheter att utveckla sina duktiga spelare i de olika
            förbunden.
          </note>
          <note>
            Mina frågor till idrottsministern är: Har idrottsministern samma
            oro som Riksidrottsförbundet över att man inte ska kunna fortsätta
            satsningarna på elitverksamheten? Vad tänker ministern i så fall
            göra?
          </note>
          <note type="speaker">
            Anf. 63 Kultur- och idrottsminister LENA ADELSOHN LILJEROTH (M):
          </note>
          <note>
            Herr talman! Vi kan gemensamt glädja oss åt Sveriges framgångar
            i fotboll; det är alldeles riktigt. Det gäller även en del andra
            medaljer, nu senast bordtennis och guld i EM.
          </note>
          <note>
            Jag delar delvis Gunilla Carlssons oro, men egentligen inte att
            det skulle finnas en brist på resurser till elitsatsningar. Det
            Gunilla Carlsson talade om var en riktad satsning på drygt 200
            miljoner kronor från Svenska Spel, som var villkorad och begränsad
            till ett visst antal år. Vi har under allianstiden ökat stödet
            rejält till idrottsrörelsen.
          </note>
          <note>
            Däremot ser jag en oro när det handlar om ungdomar som slutar
            idrotta därför att de tycker att tävlandet har tagit över. Det
            är åtminstone de signaler vi har fått från Centrum för idrottsforskning.
            Att få ungdomar att fortsätta idrotta, tycka att det är roligt
            och helst göra det hela livet är min första prioritering. Det
            behöver vi diskutera mer med idrottsrörelsen. Det är inte brist
            på pengar eller brist på elitintresserade som är den stora faran
            i dag.
          </note>
          <note>
            Anf. 64 GUNILLA CARLSSON i Hisings Backa (S):
          </note>
          <note>
            Herr talman! Det är dock så att Riksidrottsförbundet under ett
            flertal år har talat om att deras grundbidrag minskar. De har
            faktiskt inte fått räkna upp sitt anslag sedan 2010, och att man
            tar bort en del av elitstödet är naturligtvis en effekt av det.
          </note>
          <note>
            Vi socialdemokrater har lyssnat på idrottsrörelsen. Vi ser att
            idrottsrörelsen är otroligt viktig för att våra barn och unga
            ska vara aktiva. I dag ser vi visserligen att man hoppar av, men
            en annan del är att man faktiskt inte har råd att vara med. Därför
            har Riksidrottsförbundet valt att prioritera barn och unga. Jag
            tycker att det är bra, men det finns fortfarande ett jättestort
            problem: att många stängs ute.
          </note>
          <note>
            Vi socialdemokrater har i vårt budgetalternativ satsat 300 miljoner
            på både idrotts- och friluftsliv. Frågan till kulturministern
            blir: Är det viktigare med skattesänkningar än att se till att
            våra barn och unga har möjlighet att ha en aktiv fritid vad gäller
            såväl kultur som idrotts- och friluftsliv?
          </note>
          <note type="speaker">
            Anf. 65 Kultur- och idrottsminister LENA ADELSOHN LILJEROTH (M):
          </note>
          <note>
            Herr talman! Ja, det är väldigt viktigt med skattesänkningar,
            för de kommer alla till del. De som inte får del av skattesänkningarna
            får del av den fritidscheck på 3 000 kronor per barn som kan användas
            till idrott.
          </note>
          <note>
            När det gäller de 300 miljoner kronor Gunilla Carlsson talar
            om och som skulle gå till Riksidrottsförbundet vill jag säga att
            det inte i första hand handlar om brist på pengar. De har fått
            väldigt mycket större stöd. Det viktiga är att människor själva
            kan betala barnens idrottsskor, idrottskläder och medlemsavgifter
            i föreningarna. Enbart det femte jobbskatteavdraget räcker mer
            än väl till för att barnen ska ha möjlighet att idrotta och även
            ha utrustning.
          </note>
          <note>
            Därför är skattesänkningar oerhört viktigt: Människor får behålla
            mer av sina egna inkomster och själva göra sina val. Det tycker
            jag är en viktig prioritering och rätt politik.
          </note>
          <note>
            Förbud mot tvångsäktenskap
          </note>
          <note type="speaker">
            Anf. 66 ANNIKA QARLSSON (C):
          </note>
          <note>
            Herr talman! Att alla ska ha möjlighet att själva få välja om
            och med vem de gifter sig, och inte behöva leva under hot om tvångsgifte,
            kan vi här i Sverige tycka borde vara rätt självklart. Centerpartiet
            har sagt att vi aldrig kan acceptera att unga flickor eller pojkar
            gifts bort mot sin vilja.
          </note>
          <note>
            Nu är det över ett år sedan utredningen Stärkt skydd mot tvångsäktenskap
            och barnäktenskap lämnades över till regeringen. I den föreslås
            ett förbud mot tvångsäktenskap. När jag tittar på vad regeringen
            jobbar med under året som kommer ser jag dock inte att den är
            med på listan. Mina frågor till jämställdhetsminister Maria Arnholm
            är därför: Varför finns inte förslaget med? Vad är det med regeringen
            – vill ni inte förbjuda det här? Vi har inte råd att vänta ett
            sommarlov till och ha gapande tomma skolbänkar när flickorna inte
            kommer tillbaka efter semestern.
          </note>
          <note type="speaker">
            Anf. 67 Statsrådet MARIA ARNHOLM (FP):
          </note>
          <note>
            Herr talman! Tack för ännu en väldigt viktig fråga, Annika Qarlsson!
            Jag hoppas att Annika Qarlsson litar på att vi i regeringen, liksom
            – tror jag – alla i denna kammare, brinner för att de här flickorna
            ska slippa tvingas gifta sig. De ska slippa föras ut ur landet,
            och det ska inte bli några gapande skolbänkar.
          </note>
          <note>
            Tyvärr tar lagstiftningsarbete tid. Regeringen har tagit emot
            utredningen. Vi har berett den och arbetar nu med den i Regeringskansliet.
            Vi räknar med att lämna en lagrådsremiss under våren.
          </note>
          <note type="speaker">
            Anf. 68 ANNIKA QARLSSON (C):
          </note>
          <note>
            Herr talman! Jag tackar för svaret. Min följdfråga är: Kommer
            propositionen att komma före slutdatum i mars, så att vi får beslutat
            att lagen kan vara på plats redan från nästa år? Det skulle nämligen
            vara oerhört värdefullt och en väldigt viktig signal att den snabbt
            kommer på plats.
          </note>
          <note type="speaker">
            Anf. 69 Statsrådet MARIA ARNHOLM (FP):
          </note>
          <note>
            Herr talman! Det är min absoluta ambition och förhoppning att
            det ska bli på det viset, och jag hoppas också att jag med stolthet
            ska kunna leverera den till er i riksdagen. Det jag kan säga i
            dag är att lagrådsremissen kommer till våren.
          </note>
          <note>
            De ekonomiska villkoren för hyresrätt och ägd bostad
          </note>
          <note type="speaker">
            Anf. 70 LARS ERIKSSON (S):
          </note>
          <note>
            Herr talman! Det rekordlåga bostadsbyggandet oroar alla från
            arbetsgivare till studenter. Många menar också att detta kommer
            att påverka tillväxten.
          </note>
          <note>
            Att regeringen gör för lite är väl snart alla överens om. Många
            hyreshusprojekt blir i dag inte av till följd av att kalkylerna
            inte går ihop. För att öka nyproduktion av hyresrätter krävs bland
            annat likvärdiga ekonomiska villkor jämfört med äganderätt och
            bostadsrätt. Hyresrätten är skattemässigt missgynnad – en nybyggd
            hyreslägenhet blir i dag ca 2 000 kronor dyrare per månad att
            bo i än en ägd bostad.
          </note>
          <note>
            Min fråga till bostadsministern är: När kommer förslaget till
            riksdagen att jämställa de ekonomiska villkoren för hyresrätt
            och ägd bostad?
          </note>
          <note type="speaker">
            Anf. 71 Statsrådet STEFAN ATTEFALL (KD):
          </note>
          <note>
            Herr talman! Det är riktigt att vi har bostadsbrist. Det är också
            riktigt att vi just nu ser en stigande bostadsproduktion. Vi hoppas
            att den så småningom ska bli kraftigt stigande och att vi ska
            komma åt rätt håll och lösa problemen. Det tar dock tid, självklart.
          </note>
          <note>
            Vi jobbar med omfattande reformer; jag vill påstå att vi håller
            på med kanske den mest ambitiösa reformagendan på tiotalet år
            när det gäller bostadspolitiken. Det är inte så att det finns
            ett problem, utan det finns många olika problem. Skulle det vara
            så att den beskrivning Lars Eriksson gör var det enda problemet
            skulle bostadsbyggandet rusa i väg på andra områden också.
          </note>
          <note>
            Nu jobbar vi med att förkorta och förenkla planprocesserna. Vi
            har sänkt en del skatter och avgifter för flerfamiljshus. Vi har
            utredningsarbete på gång kring de frågeställningarna också, och
            vi kommer under vintern att leverera ett antal förslag. Vi återkommer
            successivt till riksdagen med konkreta förslag. Vi hoppas att
            Socialdemokraterna då är med och fattar de erforderliga besluten
            för att vi ska få en snabbare och bättre planprocess och bättre
            villkor för att bygga både hyreslägenheter och övriga bostäder.
          </note>
          <note type="speaker">
            Anf. 72 LARS ERIKSSON (S):
          </note>
          <note>
            Herr talman! Regeringen har tillsatt en bostadsbeskattningskommitté
            för att ta fram förslag för att jämställa ekonomiska villkor mellan
            hyresrätt och ägd bostad. Det vore dock bra om det i detta arbete
            också fanns direktiv som medgav just detta, men det gör det inte.
            Bostadsministern har nämligen sett till att de direktiven inte
            finns. Lägger regeringen inte till direktiven kommer heller inget
            förslag som jämställer de ekonomiska villkoren mellan dessa boendeformer.
            Din bostadsbeskattningskommitté ser bara ut att kunna lägga fram
            förslag om att ta bort fastighetsavgiften, vilket ju inte påverkar
            nyproduktionen speciellt mycket.
          </note>
          <note>
            Bostadsministern! Nyproduktionen av hyresrätter behöver komma
            i gång. Det finns förslag från många organisationer om att faktiskt
            jämställa villkoren för hyresrätt och ägd bostad. När kommer detta
            förslag? Kommer det över huvud taget ett sådant förslag?
          </note>
          <note type="speaker">
            Anf. 73 Statsrådet STEFAN ATTEFALL (KD):
          </note>
          <note>
            Herr talman! Vi har sänkt fastighetsavgiften för flerfamiljshus.
            Vi har tagit bort fastighetsavgiften för de första 15 åren när
            man bygger nytt. Vi tittar på de speciella skattevillkoren för
            just hyresrätter. Vi har ett omfattande arbete för att förkorta
            planprocessen och göra den enklare och tydligare, därför att det
            förbilligar produktionen. Vi tittar över regelverken för att förenkla
            produktionen av inte minst små lägenheter och hyreslägenheter.
          </note>
          <note>
            Förutom alla de här åtgärderna kommer vi sedan att göra ytterligare
            insatser för att se vad vi kan göra för att stimulera all bostadsproduktion
            men också skapa goda förutsättningar för att bygga hyresrätter.
            Kom även ihåg att vi redan i dag i vissa avseenden har en lägre
            beskattning för hyresrätten. Vi har dock också andra skattevillkor
            för hyresrätt och privatägt boende. Det ena är nämligen företagsbeskattning,
            och det andra är privatpersonsbeskattning.
          </note>
          <note>
            Det går alltså inte att exakt jämföra de olika skattemodellerna.
            I analogi med vad Lars Eriksson säger går de företagsskattesänkningar
            som vi har gjort också till dem som bygger hyresrätter.
          </note>
          <note>
            Notera att subventioner av den modell som Socialdemokraterna
            förespråkar har prövats och har inte fungerat. Det är inte rätt
            väg att gå.
          </note>
          <note>
            Ansvaret för bostadssituationen i Kiruna och Malmberget
          </note>
          <note type="speaker">
            Anf. 74 KATARINA KÖHLER (S):
          </note>
          <note>
            Herr talman! Jag har också en fråga till bostadsminister Attefall.
          </note>
          <note>
            Gruvnäringen går väldigt bra nu. Gamla, redan etablerade gruvor
            som LKAB och Boliden går bra och fortsätter att expandera, och
            vi får en mängd nya gruvor runt om i landet, ofta i glesbygder
            där det är dåligt med bostäder.
          </note>
          <note>
            Jag ska hålla mig till LKAB:s gruvor i Kiruna och Gällivare.
            Där pågår en stor samhällsomvandling. Enligt planen kommer Malmberget
            inte att finnas om 17 år. Det kommer inte att bo människor i Malmberget,
            utan de kommer att bli tvungna att flytta. Det kräver tusentals
            lägenheter, framför allt i Gällivare.
          </note>
          <note>
            Min fråga till bostadsministern är: Hur jobbar regeringen som
            ägare av LKAB för att säkerställa att människorna i Malmberget
            och Kiruna går skadeslösa ur den här omvandlingen?
          </note>
          <note type="speaker">
            Anf. 75 Statsrådet STEFAN ATTEFALL (KD):
          </note>
          <note>
            Herr talman! Jag håller med om att det är mycket speciella utmaningar
            man står inför, kanske allra mest i Kiruna men självklart också
            i Gällivare och Malmberget och även många andra orter och orter
            som kanske är på väg att ställas inför liknande utmaningar.
          </note>
          <note>
            Det är i grunden välkommet att det finns fortsatt livskraft och
            ekonomiska möjligheter att bedriva malmdrift.
          </note>
          <note>
            Den samhällsomvandling man står inför är en komplicerad process.
            Det är kommunerna som har ansvaret. Men vi har bildat en särskild
            grupp i regeringen, en Malmfältsgrupp, med statsråd men också
            tjänstemän som jobbar tätt tillsammans med de här kommunerna för
            att se hur vi kan hjälpa till med nationell lagstiftning. Länsstyrelsen
            försöker mycket aktivt hjälpa till och bistå, och vi försöker
            identifiera de extraordinära problem som dyker upp för att se
            hur vi kan hantera dem.
          </note>
          <note>
            Jag vill påstå att vi har en ganska bra dialog och bra kontakter.
            Det är inga enkla problem som vi har att hantera, för det är inte
            minst i fallet Kiruna helt nya utmaningar som vi står inför, men
            vi försöker bistå så gott vi kan från regeringens sida.
          </note>
          <note type="speaker">
            Anf. 76 KATARINA KÖHLER (S):
          </note>
          <note>
            Herr talman! Jag håller inte med bostadsministern om att det
            är nya utmaningar speciellt i Kiruna. Det ser lite olika ut i
            Kiruna och Gällivare.
          </note>
          <note>
            Framför allt hos många människor som bor i hyresrätter i flerbostadshus
            som ofta LKAB äger finns det en stor oro för att de måste flytta
            men också att de ekonomiska villkoren kommer att bli väldigt annorlunda
            när det ska byggas flera tusen nya lägenheter.
          </note>
          <note>
            Jag vill fråga bostadsministern: Vet ni hur åldersstrukturen
            ser ut i exempelvis Malmberget? Hur ser det ut för människorna
            som bor där i dag och som ska flytta? Åldersstrukturen är viktig
            och säger också en del om de ekonomiska möjligheterna att till
            exempel flytta till ett nytt boende.
          </note>
          <note type="speaker">
            Anf. 77 Statsrådet STEFAN ATTEFALL (KD):
          </note>
          <note>
            Herr talman! Jag är fullt medveten om de utmaningar som man står
            inför. Här har LKAB ett stort ansvar att se till att människor
            kan få likvärdiga bostäder.
          </note>
          <note>
            Problemet som uppstår är om man bor i en bostad med relativt
            låg hyra, kanske inte med den bästa och modernaste standarden,
            och det sedan byggs nytt och man får en annan standard. Det är
            samma dilemma som man hamnar i när miljonprogramsområdena måste
            rustas upp och det blir en bättre standard. Vad är rimligt att
            betala mer i hyra för detta?
          </note>
          <note>
            Det här är exempel på utmaningar som man står inför. I Malmberget
            och Gällivare är det något enklare, för man kan göra jämförelser
            av marknadsvärden och priser mellan Gällivare och Malmberget,
            men i Kiruna står man ju inför att flytta en hel stad.
          </note>
          <note>
            De här frågorna brottas man med i LKAB och i kommunerna. Vi försöker
            från regeringens sida följa de här frågorna noggrant och har också
            fått med oss ett antal frågeställningar från kommunerna som vi
            bearbetar i Regeringskansliet. Det finns både juridiska och tekniska
            men också mer principiella frågor att hantera.
          </note>
          <note>
            Jag upplever att vi har en ganska bra dialog, men vi har en stor
            utmaning framför oss. Som sagt ligger bollen mycket hos kommunerna,
            som också behöver komma till oss och peka på de saker vi kan göra
            för att hjälpa till.
          </note>
          <note>
            De kristnas situation i Syrien
          </note>
          <note type="speaker">
            Anf. 78 ROBERT HALEF (KD):
          </note>
          <note>
            Herr talman! Min fråga går också till statsrådet Stefan Attefall.
          </note>
          <note>
            Inbördeskriget i Syrien har drabbat hela befolkningen, såväl
            muslimer som kristna. Miljoner syrier har ingen mat för dagen,
            många skadade och sjuka får ingen vård och över sex miljoner är
            flyktingar. Den syriska befolkningen behöver mer humanitärt stöd
            från omvärlden.
          </note>
          <note>
            Kristdemokraterna anordnade i veckan ett seminarium i riksdagen
            som handlade om kristnas situation och framtid i Syrien. Ledande
            företrädare för kristna från Syrien deltog i seminariet och berättade
            om kristnas utsatta situation.
          </note>
          <note>
            De kristna folkgrupperna, som är mer neutrala i inbördeskriget,
            drabbas hårt av förföljelse av extremistiska grupper. Det pågår
            en utrensning av kristna från Syrien på grund av deras tro.
          </note>
          <note>
            Herr talman! Min fråga är vad statsrådet och Sverige kan tänkas
            vidta för åtgärder för att öka respekten för religionsfrihet.
          </note>
          <note type="speaker">
            Anf. 79 Statsrådet STEFAN ATTEFALL (KD):
          </note>
          <note>
            Herr talman! Som ansvarig också för trossamfundsfrågorna har
            jag följt de här frågorna och också deltagit i en manifestation
            nyligen. Vi ser hur religionsfriheten förtrampas runt om i världen,
            och just nu drabbas just de kristna extra hårt. Kyrkor bränns,
            biskopar kidnappas och människor mördas bara för att de är kristna.
          </note>
          <note>
            Jag tror att vi måste ha ett brett engagemang från både politiken
            och det svenska samfundet. Självklart måste vi också jobba internationellt
            via FN och EU.
          </note>
          <note>
            Ett initiativ som jag har tagit är att kalla hit FN:s sändebud
            i religionsfrihetsfrågor för att lyssna på vad FN gör men också
            hur vi från svensk sida kan bidra ytterligare till att höja de
            här frågorna på den internationella agendan och hjälpa till att
            få det internationella samfundet att agera.
          </note>
          <note>
            Vi har inom biståndspolitikens ram anslagit mer pengar till demokrati-
            och människorättsfrågor, där vi speciellt pekar på religionsfrihetsfrågorna
            som en extra dimension som måste få ökad uppmärksamhet. Jag vet
            också att man jobbar mycket med de här frågorna ute på svenska
            utrikesbeskickningar av olika slag.
          </note>
          <note type="speaker">
            Anf. 80 ROBERT HALEF (KD):
          </note>
          <note>
            Herr talman! Jag tackar statsrådet för ett utmärkt svar.
          </note>
          <note>
            Det gläder mig att ni är engagerade i frågan om alla människors
            rätt till egen tro. Jag blev imponerad av ditt tal häromdagen
            under manifestationen på Mynttorget, där över 600 personer hade
            samlats för att ge sitt stöd för religionsfrihet i Syrien och
            Nordafrika.
          </note>
          <note>
            Herr talman! Min andra fråga är om statsrådet kan tänka sig andra
            åtgärder för att öka toleransen och respekten för religionsfriheten.
          </note>
          <note type="speaker">
            Anf. 81 Statsrådet STEFAN ATTEFALL (KD):
          </note>
          <note>
            Herr talman! Jag tror att vi från regeringens sida liksom EU
            och FN verkligen måste fundera på hur vi ytterligare kan öka insatserna
            för att hjälpa till. Vi står alltså inför, tycker jag, dimensioner
            av de kriser som pågår i Egypten och Syrien men också på många
            andra håll i världen när det gäller just utsatta grupper, inte
            minst den kristna gruppen som verkligen har kommit i kläm i de
            konflikter vi kan se just nu.
          </note>
          <note>
            Som sagt: Dialogen med FN:s sändebud i de här frågorna är viktig
            för oss. Jag vet också att man inom UD jobbar på olika sätt. Exempelvis
            har vi institutet i Alexandria som Sverige har startat och som
            handlar om att just hitta kanaler för dialog, inte minst i Egypten,
            mellan olika grupper. Vi vet att i ett område har exempelvis de
            kristna kopterna blivit särskilt utsatta.
          </note>
          <note>
            På många områden behöver vi fundera över hur vi ytterligare kan
            vässa Sveriges insatser, men vi behöver också ett brett engagemang
            för att utöva påtryckningar från både svenskt och internationellt
            håll. Där måste alla goda krafter hjälpas åt.
          </note>
          <note>
            Sveriges miljöpolitik
          </note>
          <note type="speaker">
            Anf. 82 KRISTINA NILSSON (S):
          </note>
          <note>
            Herr talman! Jag har en fråga till miljöministern.
          </note>
          <note>
            I förrgår hade vi en mycket bra debatt här i kammaren om miljö-
            och klimatpolitiken. Jag tycker att miljöministern visar på goda
            ambitioner när det gäller Sveriges miljöarbete. Vi socialdemokrater
            inser att det här arbetet kommer att kosta en del pengar. Det
            behöver vara effektivt, kraftfullt och långsiktigt. Därför studsade
            jag till när miljöministern uttryckte att hennes ambition var
            att Sveriges miljöpolitik ska vara enklast, roligast och billigast.
          </note>
          <note>
            Jag skulle helt enkelt vilja veta: Vad menar miljöministern?
          </note>
          <note type="speaker">
            Anf. 83 Miljöminister LENA EK (C):
          </note>
          <note>
            Herr talman! Jag tackar för frågan.
          </note>
          <note>
            Jag tycker att vi hade en väldigt intressant och engagerad debatt
            med många ledamöter från riksdagens olika partier som engagerade
            sig i miljö- och klimatfrågan. Det gör i alla fall mig väldigt
            glad när det är så.
          </note>
          <note>
            Jag säger ganska ofta att jag tycker att det ska vara enklast,
            billigast och roligast att vara miljövänlig. Det kanske inte alltid
            är enklast, billigast och roligast för staten, kommunen eller
            företaget. Jag tycker ändå att ambitionen måste vara att de miljöåtgärder
            som vi sätter på plats ska vara utformade på ett sådant sätt att
            alldeles vanliga människor klarar av att välja miljövänligt, att
            även en ensamstående förälder som kanske inte har så mycket pengar
            kan göra miljövänliga val.
          </note>
          <note>
            Jag försöker att ha det som guide när jag funderar över vilka
            olika verktyg vi kan använda i miljöpolitiken när det gäller klimat,
            transporter, kemikalier eller vad det än är.
          </note>
          <note type="speaker">
            Anf. 84 KRISTINA NILSSON (S):
          </note>
          <note>
            Herr talman! Jag vill inte heller att statens arbete ska vara
            krångligt, dyrt och tråkigt. Jag vill bara lägga fast det.
          </note>
          <note>
            Vad tycker miljöministern är de viktigaste beslut eller åtgärder
            som hon har drivit igenom under mandatperioden just för att göra
            detta arbete enkelt, billigt och roligt?
          </note>
          <note type="speaker">
            Anf. 85 Miljöminister LENA EK (C):
          </note>
          <note>
            Herr talman! Jag tycker till exempel att det som jag lyckades
            med utan lagstiftning, nämligen att fördubbla insamlingen av lågenergilampor
            genom en dialog med de ansvariga företagen, är någonting som är
            väldigt bra. Det belastar inte den enskilde med extra krångel
            eller mer kostnader.
          </note>
          <note>
            Vi ska ha en fossiloberoende fordonsflotta 2030. När vi ska förbättra
            fordonsflottan finns det väldigt mycket vi kan göra. Människor
            byter bil, och de funderar mycket över miljöbilar. Det beslut
            som vi har fattat alldeles nu att öka inblandningen i vanligt
            bränsle av alternativa bränslen är egentligen någonting som konsumenten
            inte märker någonting av men som ger ett ordentligt steg nedåt
            i utsläppen.
          </note>
          <note>
            Det är två exempel. Jag skulle kunna fortsätta med det vi gör
            för giftfri vardag, där vi särskilt fokuserar på barn, och den
            textildialog som vi har nu. Jag tar gärna emot fler tips för att
            jobba på detta vis.
          </note>
          <note>
            Arbetet för jämställda löner
          </note>
          <note type="speaker">
            Anf. 86 LENA SOMMESTAD (S):
          </note>
          <note>
            Herr talman! Jag har en fråga till jämställdhetsminister Maria
            Arnholm. Jag vill ta upp de jämställda lönerna, som du själv brukar
            lyfta fram som din viktigaste fråga.
          </note>
          <note>
            Vi vet att det finns ett par åtgärder som är väldigt effektiva.
            Det är lönekartläggningar och jämställdhetsplaner. Tidigare fanns
            en lagstiftning att lönekartläggning skulle göras varje år och
            att det skulle finnas jämställdhetsplan i alla företag med över
            tio anställda. Numera är det ändrat så att det är vart tredje
            år och gäller företag med över 25 anställda.
          </note>
          <note>
            Jag vet att regeringen har gett mer resurser till Diskrimineringsombudsmannen
            för att utöka tillsynen bland annat av lönekartläggningar. Det
            är bra, men det är inte tillräckligt. Vi behöver bättre regelverk.
            Inte minst fackföreningarna har pekat på att arbetet för jämställda
            löner försvåras på ett allvarligt sätt när man inte gör de årliga
            kartläggningarna.
          </note>
          <note>
            Min fråga är: När återkommer jämställdhetsministern med förslag
            om att vi skärper lagen på detta område?
          </note>
          <note type="speaker">
            Anf. 87 Statsrådet MARIA ARNHOLM (FP):
          </note>
          <note>
            Herr talman! Det är mycket riktigt så att lönekartläggning är
            en av de aktiva åtgärder i diskrimineringslagstiftningen som har
            påvisbar effekt när det gäller att påverka löneskillnader mellan
            män och kvinnor.
          </note>
          <note>
            När alliansregeringen beslutade sig för att något minska på intensiteten
            i lagens krav låg i den andra vågskålen behovet och viljan att
            minska krånglet för mindre företag och en övertygelse om att åtgärden
            nu var så fast etablerad att den skulle fortsätta att rulla på
            med god verkan trots förändringen.
          </note>
          <note>
            Nu visar de fackföreningsrapporter som också jag har tagit del
            av och en del andra tecken på att det snarare har gått åt motsatt
            håll. Det kanske inte fungerade så väl som vi hade hoppats. Därför
            har vi också gett tilläggsdirektiv.
          </note>
          <note type="speaker">
            Anf. 88 LENA SOMMESTAD (S):
          </note>
          <note>
            Herr talman! Det är bra att jämställdhetsministern säger att
            ni funderar över dessa frågor och att ni har gett mer resurser.
            Du kan gärna få återkomma till detta tilläggsdirektiv.
          </note>
          <note>
            Vi vill gärna se ytterligare regelverk på detta område och en
            skärpning. Min fråga till dig är: Vad är viktigast när du ställer
            jämställdhet mot eventuellt krångel?
          </note>
          <note>
            Vi ser också att många säger att det är mindre krångel och mer
            effektivt om man gör det varje år. Då får man det som en del av
            arbetet. Krångelargumentet tror jag inte riktigt håller.
          </note>
          <note>
            Precis som du säger har det effekt. Den senaste granskningen
            som gjordes visar att det kan vara 4 500 löntagare som får sin
            lön justerad, och en stor majoritet av dem är kvinnor.
          </note>
          <note>
            Jag blir mycket glad om jämställdhetsministern nu kan tala om
            att det kommer ett tilläggsdirektiv att se över också lagstiftningen.
          </note>
          <note type="speaker">
            Anf. 89 Statsrådet MARIA ARNHOLM (FP):
          </note>
          <note>
            Herr talman! Jag disponerade min en minuts talartid så dåligt
            att jag inte hann fram till själva huvudpoängen.
          </note>
          <note>
            Den är att Erik Ullenhag presenterade regeringens beslut, som
            jag tror fattades för en eller två veckor sedan, att ge tilläggsdirektiv
            till den utredare som ser över aktiva åtgärder att också titta
            på den förändring som gjorts när det gäller lönekartläggning.
          </note>
          <note>
            Jag är ute och besöker många svenska företag för att diskutera
            jämställdhetsfrågor. Jag frågar då alltid om lönekartläggning.
            Nu ska det sägas att det ofta är stora företag som jobbar med
            detta och tycker att det är ett verksamt verktyg. Trots att de
            tycker att de är jämställda hittar de varje gång saker som de
            behöver rätta till.
          </note>
          <note>
            När man jobbar både med jämställdhet och med avreglering och
            minskat krångel måste man pröva, och sedan får man dra slutsatser
            av vad som gäller. Vi ställer hela tiden saker mot varandra.
          </note>
          <note>
            Om den här ändringen har fått drastiskt negativa jämställdhetseffekter
            tror jag att vi kan se framför oss en förändring på den punkten.
          </note>
          <note>
            Karriärmöjligheter inom hälso- och sjukvården
          </note>
          <note type="speaker">
            Anf. 90 MARGARETA CEDERFELT (M):
          </note>
          <note>
            Herr talman! Jag har en fråga till socialminister Göran Hägglund.
          </note>
          <note>
            Regeringen har tagit initiativ till att åtgärda bristen på lärare
            genom att inrätta förstelärartjänster och tillskjuta medel för
            detta. Det är en mycket behjärtansvärd insats med tanke på hur
            personalsituationen ser ut inom skolan och lärares karriärmöjligheter.
          </note>
          <note>
            Jag vill lyfta frågan vidare till hälso- och sjukvården. Där
            finns det liknande problem inom ett stort antal yrkesgrupper.
            Jag tänker på sjuksköterskor, arbetsterapeuter och biomedicinska
            analytiker. Där finns i dag begränsade karriärvägar, brister och
            också risk för större brister i framtiden med tanke på pensionsavgångarna.
          </note>
          <note>
            Jag undrar om regeringen har några tankar på att också kunna
            utveckla tjänsterna inom hälso- och sjukvården.
          </note>
          <note type="speaker">
            Anf. 91 Socialminister GÖRAN HÄGGLUND (KD):
          </note>
          <note>
            Herr talman! Regeringen har inga sådana tankar. Men vi funderar
            mycket kring vad vi kan göra för att stötta landstingen när det
            gäller att använda personalresursen på bästa möjliga sätt.
          </note>
          <note>
            Vi utgår från att alla medarbetare i vården och omsorgen vill
            göra sitt bästa. Men vi vet också att medarbetarna i vården möter
            betydande hinder i form av bland annat administrativa bördor och
            byråkrati i olika former. Det gör det väldigt svårt att ägna sig
            åt just det som man finns till för att göra och använda den utbildning
            man har.
          </note>
          <note>
            Jag utsåg i förra veckan en samordnare för att arbeta med just
            de här frågorna för att se: Går det att flytta olika uppgifter
            mellan olika professionsgrupper? Går det att med några djärva
            grepp ändra den byråkratiska börda som ligger på medarbetarna
            i vården?
          </note>
          <note type="speaker">
            Anf. 92 MARGARETA CEDERFELT (M):
          </note>
          <note>
            Herr talman! Det är väldigt bra att regeringen har tagit dessa
            initiativ. Det är precis de saker som många inom hälso- och sjukvården
            lyfter upp som problem när det gäller att inte kunna ägna sig
            åt den viktiga patientvården.
          </note>
          <note>
            Jag vill också lyfta upp frågan om yrkesgruppernas löneutveckling.
            Det har precis i dagarna kommit ett instrument från Saco som visar
            på livslöneutvecklingen och svårigheten att få en livslöneutveckling
            där utbildningsinsatserna lönar sig.
          </note>
          <note>
            Där lyfts bland annat yrkesgrupperna inom hälso- och sjukvården
            fram som problematiska. Det lönar sig väldigt dåligt för personer
            som väljer att utbilda sig till biomedicinska analytiker och yrken
            inom de grupper som jag här nämnde.
          </note>
          <note>
            Självfallet är det inte regeringen som sätter löner, och det
            ska heller inte vara så. Men jag undrar om det finns en diskussion
            inom regeringen om utrymmet för att få en utveckling när det gäller
            livslönen.
          </note>
          <note type="speaker">
            Anf. 93 Socialminister GÖRAN HÄGGLUND (KD):
          </note>
          <note>
            Herr talman! I de samtal som jag för med landstingen är detta
            någonting som vi då och då diskuterar i ljuset av att vi på sina
            håll har en besvärande rekryteringssituation. Det kan vara många
            saker som spelar roll för möjligheten att rekrytera unga personer
            till den här sektorn.
          </note>
          <note>
            En av dem är dock med all säkerhet lönerna. Vi har en löneutveckling
            för grupper som inte står i paritet med den ansträngning som de
            har behövt göra för att skaffa sig utbildning. Den står heller
            inte i paritet med den erfarenhet som de drar på sig.
          </note>
          <note>
            Detta är i första hand en fråga för landstingen att fundera över.
            Hur ska man långsiktigt klara personalförsörjningen på ett sätt
            som gör att vi får de dugligaste personerna att söka sig till
            ett område som jag skulle vilja säga är viktigare än många andra?
            Hur får vi dem som är bäst lämpade?
          </note>
          <note>
            Jag tror att detta samspel, tillsammans med att underlätta för
            människor i vården att få ägna sig åt just det som de brinner
            för och är intresserade av, tillhör det viktigaste för detta yrkes
            status för framtiden.
          </note>
          <note type="speaker">
            Anf. 94 TALMANNEN:
          </note>
          <note>
            Därmed var dagens frågestund med regeringen avslutad. Vi tackar
            deltagande ledamöter och statsråd.
          </note>
          <note>
            8 § Svar på interpellation 2013/14:11 om kreosot
          </note>
          <note type="speaker">
            Anf. 95 Miljöminister LENA EK (C):
          </note>
          <note>
            Herr talman! Ärade ledamöter! Ärade åhörare! Helene Petersson
            har frågat mig vad jag avser att göra för att användningen av
            det farliga ämnet kreosot inte ska ske i andra sammanhang än dem
            som tydligt har angivits av Kemikalieinspektionen.
          </note>
          <note>
            Helene Peterssons fråga har sitt ursprung i den pågående rättsliga
            prövningen av stolpfundamenten för Sydvästlänken. Som Helene Petersson
            som erfaren riksdagsledamot väl känner till kan jag inte kommentera
            en pågående prövning av detta slag. Jag vill dock framhålla följande:
            Träskyddsmedlet kreosot är mycket farligt, och användningen av
            detta ämne är därför mycket hårt reglerad. Träskyddsbehandling
            med kreosot får endast utföras av yrkesmän, och inom EU är användningen
            endast tillåten till och med den 1 maj 2018.
          </note>
          <note>
            Utvecklingen av alternativ följs löpande av Kemikalieinspektionen.
            En ny bedömning av frågan kommer att göras senast 2018. Även användningen
            av kreosotbehandlat trä är hårt reglerad. Där barn riskerar att
            exponeras och där man riskerar hudkontakt är användningen av kreosotimpregnerat
            virke förbjuden.
          </note>
          <note>
            Anledningen till att kreosot godkändes av Kemikalieinspektionen
            för användning som träskyddsmedel inom EU för en begränsad period
            var främst bedömningen att det sett ur ett livscykelperspektiv
            inte fanns något miljömässigt bättre alternativ. Kemikalieinspektionen
            är den myndighet som i Sverige fattar beslut i enskilda ärenden
            om godkännande av träskyddsprodukter som innehåller kreosot. Våra
            kommuner och länsstyrelser har viktiga roller som tillsynsmyndigheter.
          </note>
          <note>
            Jag kan försäkra interpellanten att jag noga följer denna frågas
            fortsatta utveckling.
          </note>
          <note>
            Anf. 96 HELENE PETERSSON i Stockaryd (S):
          </note>
          <note>
            Herr talman! Jag tackar miljöministern för svaret. Jag är fullständigt
            medveten om att jag inte får några svar direkt när det gäller
            det specifika ärendet. Då hade jag väl fått se miljöministern
            i konstitutionsutskottet under våren. Det kanske vi ska undvika.
          </note>
          <note>
            Jag tar ändå detta som ett exempel, för jag tycker att det är
            märkligt att man i så stor utsträckning fortfarande kan använda
            detta medel när vi vet vilka risker det finns. Vi har i EU-sammanhang
            i ett direktiv kommit fram till att det är ett så farligt medel
            att det bara får en begränsad användningstid. Man skriver att
            det är flera substanser med hälsofarliga egenskaper. De är långlivade,
            de kan lagras i levande vävnad och de är giftiga. De är även svåra
            att bryta ned i naturen.
          </note>
          <note>
            När man startade kreosotanvändningen för 100 år sedan var man
            inte medveten om riskerna. Men nu fortsätter man att gräva ned
            detta. Det är där min fråga ligger: Var är det egentligen tillåtet
            att använda kreosot? Vi säger i stolpar och i järnvägssliprar.
            I detta fall gräver man ned fundament, och i varje fundament finns
            500 kilo kreosot.
          </note>
          <note>
            Det är just denna fråga som jag tycker är lite märklig. Jag tycker
            också att det är märkligt att när man gör en ledningskoncession
            och får tillstånd till detta görs det inte någon prövning av verksamheten
            enligt miljöbalken. Jag hoppas att miljöministern har någon kommentar
            till detta. Det är en fråga som jag ställer till miljöministern:
            Är det något som hon har funderat på? Bör vi kanske inte ha en
            synkroniserad process här så att man inte får tillstånd till en
            sak och att det sedan kommer in en annan aspekt? Då blir det överklagande
            i samband med att man redan har satt i gång att bygga.
          </note>
          <note>
            Det talas om att det ska vara yrkesmässigt. Det är självklart
            att det är yrkesmässig verksamhet det är fråga om i de här fallen.
            Men det handlar också om hur mycket man vet om de risker som finns.
            När man talar med yrkesmännen märker man att de kanske inte riktigt
            är medvetna om vilka risker som finns. Det ligger på den enskilda
            arbetaren, men kanske också på arbetsgivaren.
          </note>
          <note>
            Man har reagerat otroligt starkt på detta i Jönköpings län. Det
            beror på att länsstyrelsen har sagt nej, så det ligger en överprövning
            i sakfrågan. Det beror också på att man i Grimstorp, som ligger
            i Nässjö kommun, har haft en tidigare kreosotanläggning. Vi har
            även en järnvägsknut i Nässjö, och båda dessa har varit väldigt
            utsatta för kreosot. Man håller nu på att sanera dessa båda områden
            till en kostnad av en halv miljard.
          </note>
          <note>
            Det är alltså inte konstigt att man börjar fundera på vad som
            händer med våra barn när det gäller hälsofrågan. Vilka kostnader
            kommer det att medföra för kommunerna under ett antal år framåt?
          </note>
          <note type="speaker">
            Anf. 97 JACOB JOHNSON (V):
          </note>
          <note>
            Herr talman! Jag anmälde mig till debatten därför att jag ville
            följa upp en fråga som jag ställde till finansministern i december,
            nämligen frågan om skattefrihet för kreosot. Kreosot är befriat
            från skatt på bekämpningsmedel. Det motsvarade till exempel år
            2011 ett skattebortfall på 120 miljoner kronor. Det är anmärkningsvärt
            med tanke på de cancerogena egenskaper etcetera som bekämpningsmedlet
            kreosot har.
          </note>
          <note>
            Finansministern svarade att beredning pågick inom Regeringskansliet.
            Han skrev också att mycket har förändrats under de snart 30 år
            som har gått sedan skatten på bekämpningsmedel infördes.
          </note>
          <note>
            Jag vill fråga om beredningen är färdig. Och är det inte dags
            att beskatta kreosot med tanke på dess miljöfarlighet?
          </note>
          <note type="speaker">
            Anf. 98 Miljöminister LENA EK (C):
          </note>
          <note>
            Herr talman! Allra först vill jag säga att det ärende som interpellanten
            tänker på men som inte jag kan yttra mig om är överklagat till
            mark- och miljödomstolen, där man också använder miljöbalken i
            beslutsunderlaget. Det kanske är ett klargörande som är bra.
          </note>
          <note>
            Kreosot har en dubbelreglering. Lagstiftningen om kreosot regleras
            huvudsakligen genom EU:s bekämpningsmedelslagstiftning och kemikalielagstiftning.
            De godkännanden som finns för kreosot gjordes under det gamla
            biociddirektivet. De anses fortfarande gälla, men användningsområdet
            har inskränkts som ett första steg mot det förbud som kommer att
            gälla 2018.
          </note>
          <note>
            Användningen av kreosot för behandling av trä är begränsad. Huvudregeln
            är att kreosotbehandlat trä inte får importeras, överlåtas eller
            användas. Undantag gäller, som nämndes, för yrkesmässigt och industriellt
            bruk, till exempel för järnvägar och kraftledningar. Men även
            här finns inskränkningar. Man får inte heller använda det i sådana
            fall om det innebär att barn riskerar att exponeras eller om man
            riskerar hudkontakt, till exempel vid användning på lekplatser,
            inomhus eller på trädgårdsmöbler. Det här poängteras särskilt.
            Användningen av kreosot kan också inskränkas på grund av arbetsplats-
            eller miljölagstiftning. Det finns alltså en mängd lagstiftningar
            som sammantaget reglerar användningen av kreosot. Avsikten är
            att användningen ska fasas ut.
          </note>
          <note>
            Man kan fråga sig vem som bär ansvaret. I Sverige är Kemikalieinspektionen
            den myndighet som godkänner biocidprodukter innan de får släppas
            ut på den svenska marknaden. Det är också Kemikalieinspektionen
            som reglerar användningen. Det finns tre godkända produkter i
            dagens läge. Kommuner och länsstyrelser har tillsyn över detta.
          </note>
          <note>
            Det är förorenaren som betalar sanering av marken. Det är huvudprincipen
            i svensk miljölagstiftning. Det gäller också i sådana här fall.
            Den som använder kreosot måste vara medveten om att man också
            i fortsättningen har ett ansvar för hanteringen av det impregnerade
            trä som man har använt. Det tycker jag är mycket viktigt att poängtera
            i det här fallet.
          </note>
          <note>
            Nu tittar vi i Regeringskansliet väldigt mycket på kemikalieområdet.
            Det är en viktig fråga för regeringen och Regeringskansliet. Det
            är därför som finansministern påpekar att vi nu tittar på ekonomiska
            styrmedel som komplement till den traditionella regleringen som
            inriktar sig på farliga ämnen, minskad användning, substitution
            eller förbud. I budgetpropositionen har vi aviserat en utredning
            om ekonomiska styrmedel för miljö- och hälsofarliga ämnen i nästa
            års budgetproposition.
          </note>
          <note>
            Anf. 99 HELENE PETERSSON i Stockaryd (S):
          </note>
          <note>
            Herr talman! Jag vet att man använder miljöbalken i miljöprövningen.
            Den börjar i kommunen. Det är ofta miljö- och byggnadsnämnden
            som börjar. Sedan fortsätter det i länsstyrelse och mark- och
            miljödomstol.
          </note>
          <note>
            Det bekymmer som jag lyfte upp är att man först får tillstånd
            att göra en sak, och sedan kommer det en miljöprövning vid sidan
            om. De följs inte åt. Jag tycker att man inte ens skulle få tillstånd
            förrän man har fått klartecken på miljöområdet. Det hade nog besparat
            oss en hel del.
          </note>
          <note>
            Man tar upp kreosot när det gäller barn och kontakt med bar hud,
            men vi har också spridning i vattnet. Det borde också vara en
            stor risk som jag tycker att man nämner för lite här.
          </note>
          <note>
            Miljöministern tar också upp saneringsansvaret. Men det gäller
            att man får tag på den som ska utföra saneringen och har möjlighet
            att ställa den till svars. I det här fallet, om jag har fått det
            ordentligt klargjort för mig, är det nog staten som får ta det
            ansvaret eftersom det här är en så gammal anläggning.
          </note>
          <note>
            Man har också sett att det läcker ut i grundvattnet. Det finns
            en väldigt stor risk för spridning i vattnet.
          </note>
          <note>
            Jag vill också lyfta upp den fråga som Jacob Johnson tog upp.
            Vi i S har, tillsammans med MP, lyft upp frågan att införa en
            kreosotskatt. Vi tycker, precis som Jacob Johnson, att det är
            lite märkligt att kreosot inte beskattas eftersom det har en så
            miljöfarlig påverkan. Vi har andra miljöfarliga kemikalier som
            beskattas. Jag hoppas att miljöministern kommer att ta upp den
            frågan och ta ett ordentligt ansvar för att man lägger en beskattning
            på detta ämne också. Vi behöver fortfarande sliprar, stolpar som
            håller länge och fundament till kraftledningar. Men frågan är
            vad vi kan ha i stället.
          </note>
          <note>
            Jag är också mycket fundersam över att man säger att detta är
            det mest miljövänliga alternativet. Vad lägger man in i det? Är
            det tillverkningen av betongen? Är det transporter, för betong
            är tungt? Vad är det man lägger in i detta? Jag har väldigt svårt
            att tänka mig att kreosot kan vara mer miljövänligt än de alternativ
            som finns i dag om man bara tittar till giftet. Detta är ett gift
            som är farligt och som får konsekvenser för natur, miljö och människor
            på lång sikt. Jag tycker att det är otroligt konstigt att man
            kan säga att detta är det mest miljövänliga alternativet.
          </note>
          <note type="speaker">
            Anf. 100 JACOB JOHNSON (V):
          </note>
          <note>
            Herr talman! Jag håller med miljöministern om att principen om
            att förorenaren ska betala ska gälla. Därför tycker jag att det
            är så märkligt att det här mycket giftiga medlet är befriat från
            den beskattning som andra sådana här medel har. Vi i Vänsterpartiet
            har, precis som Miljöpartiet och Socialdemokraterna, föreslagit
            i vår alternativa budget att en sådan här skatt införs. Jag är
            lite besviken på den senfärdighet som miljöministern visar när
            hon hänvisar till fortsatt utredningsarbete. Jag tycker att det
            är dags att principen att förorenaren ska betala ska gälla nu
            för kreosot.
          </note>
          <note type="speaker">
            Anf. 101 Miljöminister LENA EK (C):
          </note>
          <note>
            Herr talman! Den analys som först europeiska myndigheter och
            sedan Kemikalieinspektionen har gjort tar in alla olika aspekter
            i en så kallad livscykelanalys. Man kan diskutera hur bra det
            är, men det är så det gamla beslutet har fattats. Det är ett gammalt
            beslut som styr användningen i dagens läge. Det nyare beslut som
            innebär att kreosot är förbjudet från 2018 är bra.
          </note>
          <note>
            Vilka alternativ finns det? Det finns värre kemikalier eller
            värre ämnen. Det pågår en teknikutveckling när det gäller en kombination
            av tryck- och värmebehandling av trä. Jag tror att det är det
            som ligger närmast som ersättningsprodukt. Jag kan i dagens läge
            inte säga hur långt man har kommit med detta. Men om man får ett
            förbud för ett ämne eller en produkt som används mycket brukar
            forskning och teknikutveckling sätta i gång. Det har redan skett.
            Jag hoppas verkligen att ersättningsprodukter ska komma fram så
            snart som möjligt. Det är verkligen inte bra med kreosotanvändning.
          </note>
          <note>
            Det må vara så att kreosot, enligt också mycket gamla beslut,
            inte faller under regeln om skatt på bekämpningsmedel. Men däremot
            gäller bekämpningsmedelsavgiften. Det finns alltså en ekonomisk
            belastning på detta farliga ämne som också ska verka som ett styrmedel.
          </note>
          <note>
            Jag tycker att det är viktigt att den som använder kreosot är
            medveten om att svensk miljölagstiftning grundar sig på att förorenaren
            ska betala. Det gäller även i det här fallet.
          </note>
          <note>
            Anf. 102 HELENE PETERSSON i Stockaryd (S):
          </note>
          <note>
            Herr talman! Tack, miljöministern! Det var viktigt att vi hade
            den här diskussionen. Det upprör väldigt många i mitt län att
            det här får förekomma, speciellt eftersom man är så medveten om
            det.
          </note>
          <note>
            Jag har tittat på hur mycket vi använder. Det säljs 4 000 ton
            i Sverige i dag. Jag utgår ifrån att det är årligen. Det är fruktansvärt
            mycket. Det här bör stoppas.
          </note>
          <note>
            Jag blir lite osäker på vad miljöministern menar. Är det förbjudet
            från och med 2018, eller ska beslutet omprövas? Jag får lite olika
            signaler. Om det ska förbjudas från och med 2018 finns ju förbudet,
            men om det handlar om en omprövning är min sista fråga till miljöministern:
            Vad tänker miljöministern göra i EU-sammanhang – det ligger ju
            ett direktiv i botten – för att vi verkligen ska få till stånd
            ett förbud? Tänker du medverka till att det blir en skatt på kreosot
            så att vi på det sättet även kan få större påtryckning för att
            hitta alternativa produkter?
          </note>
          <note type="speaker">
            Anf. 103 Miljöminister LENA EK (C):
          </note>
          <note>
            Herr talman! Kreosot regleras till största delen av europeisk
            lagstiftning. Vi arbetar för att den möjlighet som finns till
            omprövning 2018 inte ska användas och för att det ska finnas substitut.
            Sverige kommer genom Kemikalieinspektionen att jobba för att ämnet
            ska fasas ut, helst tidigare än så.
          </note>
          <note>
            Det är viktigt att säga, eftersom jag fick en fråga i förra replikskiftet,
            att det tar ungefär två år att dra en fråga genom Regeringskansliet,
            från att den väcks, med utredning och underlag som ska fram, till
            att den föreläggs riksdagen. Vi är väl halvvägs i detta förfarande.
            Nu har vi diskuterat frågan om kemikalier och tittar på ekonomiska
            styrmedel för detta, vilket vi har aviserat i budgetpropositionen.
            Det är självklart att kreosot är en del av detta arbete.
          </note>
          <note>
            Jag hoppas få återkomma till riksdagen i den här frågan nästa
            år.
          </note>
          <note>
            Överläggningen var härmed avslutad.
          </note>
          <note>
            9 § Svar på interpellation 2013/14:33 om Avfallsutredningen
          </note>
          <note type="speaker">
            Anf. 104 Miljöminister LENA EK (C):
          </note>
          <note>
            Herr talman! Ärade ledamöter! Ärade åhörare! Jag tänker nu besvara
            den fjärde interpellationen i dag.
          </note>
          <note>
            Jacob Johnson har frågat mig om jag avser att presentera en proposition
            utifrån Avfallsutredningens betänkande så att riksdagen kan fatta
            ett beslut i frågan före valet 2014 och vilka åtgärder jag avser
            att vidta för att öka materialåtervinningen i Sverige.
          </note>
          <note>
            Som Jacob Johnson skriver är bakgrunden till frågan Avfallsutredningens
            slutbetänkande som heter Mot det hållbara samhället – resurseffektiv
            avfallshantering och presenterades för regeringen hösten 2012.
            Regeringen uppdrog åt utredaren att bland annat göra en översyn
            av avfallsområdet, särskilt avseende infrastrukturen kring insamling,
            och ansvarsfördelning för avfall från hushåll och andra aktörer.
            Regeringens övergripande syfte är att nå en mer effektiv och miljömässigt
            bättre avfallshantering som också underlättar för hushåll och
            andra aktörer att delta. Betänkandet innehåller många intressanta
            förslag för att främja en ökad återanvändning och återvinning.
          </note>
          <note>
            Frågan bereds inom Regeringskansliet, och jag kan som Jacob Johnson
            säkert förstår inte föregripa denna beredning och därför inte
            gå in på konkreta frågor.
          </note>
          <note type="speaker">
            Anf. 105 JACOB JOHNSON (V):
          </note>
          <note>
            Herr talman! Tack, miljöministern, för det korta svaret!
          </note>
          <note>
            Låt mig på en gång beklaga det jag tycker är ett negativt besked
            från miljöminister Lena Ek. Det verkar ha gått troll i denna fråga.
            Ord som långbänk eller hyllvärmare blir allt vanligare för att
            beskriva regeringens oförmåga att komma till skott. Bakgrunden
            är väl känd men kan rekapituleras kort ytterligare en gång. I
            juli 2011 tillsatte miljöministern själv en särskild utredning
            med uppdrag att göra en allmän översyn. I uppdraget ingick att
            göra en översyn av avfallsområdets utformning och ansvaret för
            insamling och omhändertagande av hushållens avfall.
          </note>
          <note>
            Som vi har hört kom betänkandet Mot det hållbara samhället –
            resurseffektiv avfallshantering i slutet av augusti 2012. Huvudförslaget
            i betänkandet är att kommunerna ska ha ansvaret för insamling
            av förpackningar och tidningar från hushållen.
          </note>
          <note>
            Betänkandet sändes förra hösten ut på remiss, och en proposition
            i frågan aviserades i propositionsförteckningen i januari 2013
            att komma före sommaruppehållet i år. Men den kom inte, och inte
            heller i samband med riksdagens öppnande i september fanns en
            sådan proposition med i listan som regeringen presenterade.
          </note>
          <note>
            Regeringen verkar handlingsförlamad, och man kan spekulera i
            att det beror på motsättningar mellan Närings- och Miljödepartementen.
          </note>
          <note>
            Regeringens senfärdighet är olycklig. Vi har under en längre
            tid kunnat se hur materialåtervinningen minskar i vårt land. Minskningen
            sammanfaller för övrigt tämligen väl med den borgerliga regeringens
            tillträde. Till exempel redovisar EU att materialinsamlingen i
            Sverige har minskat från 190 kilo per capita 2007 till 166 kilo
            per capita 2011. Det är en minskning med 13 procent. Avfall Sverige
            redovisar andra siffror, nämligen en minskning från 164 kilo per
            person 2008 till 149 kilo 2012. Det är en minskning med ca 10
            procent. Regeringen konstaterar för övrigt själv, i den aktuella
            budgetpropositionen för 2014, att materialåtervinningen från hushållen
            har minskat från, som man uttrycker det, 36 procent 2009 till
            33 procent 2011.
          </note>
          <note>
            Det mesta tyder på att dagens system med återvinningscentraler
            vid köpcentrum inte är optimalt. En mer fastighetsnära insamling
            krävs, i enlighet med Avfallsutredningens förslag, och är något
            som de flesta kommuner förordar.
          </note>
          <note>
            Erfarenheter från till exempel Helsingborg visar att materialåtervinningen
            av förpackningar och tidningar ökade med 1,5 kilo per villa och
            vecka när man införde fastighetsnära insamling, vilket för hela
            kommunen motsvarade 1 200 ton från bara villahushållen. Helsingborg
            materialåtervinner också mer än dubbelt så mycket plast- och metallförpackningar
            jämfört med rikssnittet. Även för tidningar och pappersförpackningar
            har man ökat materialåtervinningen avsevärt med den fastighetsnära
            insamlingen.
          </note>
          <note>
            Herr talman! Jag beklagar att miljöministern inte kan lämna något
            besked om vad som ska hända med Avfallsutredningens förslag. Att
            beredningen pågår i Regeringskansliet är knappast klargörande
            utan ger mer ett intryck av att frågan förvandlas till just en
            långbänk eller hyllvärmare.
          </note>
          <note>
            Jag kan i och för sig förstå att en regeringskoalition med olika
            partier kan ha svårt att komma överens. Men eftersom striden i
            denna fråga antagligen står mellan två departement som leds av
            ministrar från samma parti, nämligen Centerpartiet, får man mer
            och mer intrycket av att frågan väl illustrerar hur svårt Alliansens
            gröna alibi, Centerpartiet, har att sätta miljöintressena före
            företagsintressena.
          </note>
          <note type="speaker">
            Anf. 106 GUNNAR ANDRÉN (FP):
          </note>
          <note>
            Herr talman! Jag kanske har en annan ingångspunkt i denna debatt
            än Jacob Johnson som mest talar om tidpunkten för propositionens
            avlämnande. Jag skulle vilja ta upp själva sakfrågan.
          </note>
          <note>
            Om kollektivtrafiken brukar jag säga att det ska vara rent och
            snyggt och att det ska vara lätt och tryggt att ha kollektivtrafik.
            När det gäller hushållens avfall är det till stor del samma sak.
            Det ska vara lätt att göra rätt. Det är det allra viktigaste.
          </note>
          <note>
            Vi vet alla hur det ser ut på många återvinningsstationer. Det
            ser ofta förfärligt ut helt enkelt.
          </note>
          <note>
            Detta är ytterst en livsstilsfråga, herr talman. Jacob Johnson
            får ursäkta, men jag tror att det är fel att göra det till en
            partipolitisk fråga. Det är en livsstilsfråga. Därför är det viktigt
            att ha en kraftfull opinionsbildning. Det ska vara lönsamt att
            hålla det snyggt vid återvinningsstationerna.
          </note>
          <note>
            Vi hade en kampanj för länge sedan, ledd av den tidigare ledamoten
            Sören Norrby, som hette Håll Sverige rent. Den var viktig för
            det som vi nu ser. Det är säkert riktigt som Jacob Johnson säger
            att det har gått lite upp och ned vad gäller hushållsavfallet,
            men totalt sett – det är viktigt att påpeka – har vi en effektiv
            hantering av hushållsavfall. Det hindrar inte att det finns många
            saker man kan fundera på, bland annat vad som ska vara förbjudet,
            vad det ska vara avgift på och vad som ska ingå i producentansvaret.
            Det är många olika frågor eftersom vi har många olika sorters
            avfall även från hushåll, alltifrån grenar till glasburkar.
          </note>
          <note>
            Jag tycker personligen, liksom säkert många med mig, att det
            för närvarande är ganska svårt att vara riktigt miljövänlig. Man
            ska spara på så många olika sätt. Ett problem som jag tror att
            många upplever är att man, när man kommer till en avfallsdeponi,
            ska stoppa avfallet i jag tror att det är sju olika tunnor. På
            ett område är dock återvinningen mycket hög, nämligen vad gäller
            tidningspapper.
          </note>
          <note>
            Ofta ser vi, inte minst i storstäderna, att folk går och samlar
            burkar. Man kan tycka att det ser tråkigt ut, men det är egentligen
            någonting mycket bra. De burkarna återanvänds väldigt effektivt.
            Man får dessutom pengar för dem. Jag brukar säga till dem som
            samlar burkar att det är bra att de tar burkarna från papperskorgarna,
            för då används de på ett bra sätt.
          </note>
          <note>
            En annan sak som vi utvecklat väl i Sverige jämfört med många
            andra länder är omhändertagandet av hushållssopor som går till
            förbränning. Det finns ett mycket högt energivärde i dessa sopor.
          </note>
          <note>
            Ett av de stora problemen i sakfrågan tror jag alltså är att
            det finns så många olika sorteringsmöjligheter – lampor med eller
            utan kvicksilver, genomskinliga eller färgade glasburkar och så
            vidare. Det är lite för många.
          </note>
          <note>
            Allra sist, herr talman, vill jag säga att många anser att återvinningscentralerna
            ligger alldeles för nära deras bostad medan andra anser att det
            är för långt att åka till dem. Det finns en stor motsättning i
            var de ska ligga. Jag nästan skräms när jag tänker på mig själv,
            som ofta kör bil till en återvinningsanläggning. Det är inte så
            där väldigt miljövänligt. Jag får anklaga mig själv på den punkten.
          </note>
          <note type="speaker">
            Anf. 107 Miljöminister LENA EK (C):
          </note>
          <note>
            Herr talman! Frågan om avfall och kretslopp är komplicerad men
            av stor miljömässig betydelse. Som inte bara miljöminister utan
            också centerpartist känner jag stort ansvar för frågan. Det var
            Olof Johansson som efter FN:s stora Riokonferens införde Agenda
            21-tänkandet i Sverige. Det var efter det som det lagstadgade
            producentansvaret kom. Det var då den svenska politiska diskussionen
            om kretsloppsfrågor kom i gång. Jag känner alltså som miljöminister
            ett stort ansvar för att föra frågan vidare.
          </note>
          <note>
            Det tar ett par år att föra en fråga genom hela Regeringskansliet,
            från det att tanken uppstår via utredning, remissomgång, beredning
            och förhandling till att den slutligen lämnas till riksdagen.
            Det innebär att jag beträffande den här frågan inte anser att
            det är en exceptionellt lång hanteringstid.
          </note>
          <note>
            Det finns ett enormt intresse för dessa frågor. Vi hade skickat
            ärendet på remiss enligt en normal remisslista. Förutom svaren
            utifrån den listan fick vi in ytterligare 126 svar. Det innebär
            att vi har att processa 256 remissvar. Det tar en viss tid. Under
            tiden som frågan bereds i Regeringskansliet kan man inte av respekt
            för dem som arbetat med utredningen och för dem som svarat på
            remissen, samt av respekt för den politiska och demokratiska processen,
            uttala sig om det konkreta innehållet. Det kan jag alltså inte
            göra i dag eftersom frågan är under beredning.
          </note>
          <note>
            Jag kan dock försäkra att det är en prioriterad fråga. Jag kan
            också försäkra att de teorier som torgförs av interpellanten Jacob
            Johnson om hur det står till mellan centerdepartementen och övriga
            departement är helt ogrundade.
          </note>
          <note type="speaker">
            Anf. 108 JACOB JOHNSON (V):
          </note>
          <note>
            Herr talman! Det är glädjande, och jag hoppas att det också visar
            sig. Miljöministern säger att det tar ett par år att bereda en
            sådan här sak i Regeringskansliet. Ja, men i januari föranmälde
            ni att det skulle komma en proposition i juni. Nu vet vi bara
            att frågan bereds. Vi vet inte ens om avsikten är att det kommer
            en proposition. Det verkar nästan som om regeringen vill retirera
            till ruta ett. Först tillsattes en utredning för att göra en översyn.
            När väl en proposition ska komma får vi inga besked om när det
            sker eller om den ens kommer. Kan det vara så att ministern tänker
            backa hela vägen och tillsätta en ny utredning? Jag hoppas att
            Lena Ek kan komma med ett klarläggande i den frågan.
          </note>
          <note>
            Låt mig göra några medskick till miljöministern i den fortsatta
            beredningen. Det är säkert inget okänt för ministern att det är
            viktigt att ta till sig remissvaren. Till exempel tillstyrker
            tunga brukarorganisationer som Hyresgästföreningen, Villaägarna,
            Sabo och HSB Avfallsutredningens huvudförslag att kommunerna ska
            överta ansvaret för insamlingen av tidningar och förpackningar.
          </note>
          <note>
            Hyresgästföreningen skriver i sitt remissvar att det nuvarande
            systemet har stora brister. Nuvarande lagstiftning har inte tillräckligt
            styrande effekt för att förmå producenterna att utveckla insamlingssystem
            så att det blir enkelt för de boende att sortera sitt avfall.
            Det anknyter lite grann till vad Gunnar Andrén sade.
          </note>
          <note>
            På ett liknande sätt skriver Sabo: Systemet har uppenbara brister.
            Producenterna har lagt fokus på att uppnå insamlingsmålen snarare
            än att skapa ett system som gör det enkelt för hushållen Många
            av SABOs medlemsföretag har därför startat fastighetsnära insamling
            i egen regi för att skapa ordning och trivsel i bostadsområdena.
          </note>
          <note>
            Det finns som jag sagt tidigare tydliga bevis på att utsorteringen
            ökar när kommuner, som Helsingborg, inför fastighetsnära insamling.
            Det är naturligtvis inte så konstigt. Om det finns ett kärl direkt
            utanför bostaden där man kan lägga tidningar, förpackningar, glas
            och metall blir det mycket enklare och utsorteringen ökar.
          </note>
          <note>
            Jag beklagar åter, herr talman, att regeringen inte kommer till
            skott. Materialåtervinningen har minskat under regeringens tid
            vid makten. Man är medveten om problemet. Man tillsatte en utredning
            för två år sedan. Men man verkar oförmögen att ta ställning till
            sin egen utredares förslag. Det tycker jag är anmärkningsvärt.
          </note>
          <note>
            Tiden går. Man kan misstänka att med den beredning som pågår
            kommer det ingen proposition, inte ens under våren. Sedan kommer
            valet och frågan går över till nästa regering. En lagstiftning
            kommer kanske inte på plats förrän 2016. Det betyder ytterligare
            år med osäkerhet för aktörerna, frustration hos medborgarna och
            risk för fortsatt sjunkande materialåtervinning.
          </note>
          <note type="speaker">
            Anf. 109 Miljöminister LENA EK (C):
          </note>
          <note>
            Herr talman! Jacob Johnson är en erfaren riksdagsledamot och
            vet precis hur det går till när man arbetar med sådana här frågor.
            Vi fick in nästan dubbelt så många remissvar mot vad vi förväntade.
            Det kräver respekt. Vi förbereder, som jag sade, en lagrådsremiss.
            I övrigt kan jag inte gå in på det mer än att säga att frågan
            bereds i Regeringskansliet.
          </note>
          <note>
            Jag tackar för engagemanget som interpellanten visar i den här
            frågan.
          </note>
          <note type="speaker">
            Anf. 110 JACOB JOHNSON (V):
          </note>
          <note>
            Herr talman! Jag tackar miljöministern för debatten. Jag är alltså
            inte nöjd med de, som jag tycker, uteblivna svaren. Jag beklagar
            återigen att regeringen inte kan ta ställning till sin egen utredares
            förslag. Jag anser att det ligger i regeringens ansvar att klara
            av sådant.
          </note>
          <note>
            Avfallshantering är en mycket viktig fråga, och den sjunkande
            trenden inom materialåtervinning under regeringens år vid makten
            kräver åtgärder.
          </note>
          <note>
            Miljön och brukarintressena måste enligt min uppfattning gå före
            företagsintressen i detta sammanhang. Det logiska, som också får
            stöd av de stora brukarorganisationerna och Naturvårdsverket,
            är att följa utredningens förslag om kommunalt ansvar för insamlingen.
          </note>
          <note>
            Jag och Vänsterpartiet kommer noga att följa regeringens agerande
            eller brist på detsamma i denna viktiga fråga.
          </note>
          <note type="speaker">
            Anf. 111 Miljöminister LENA EK (C):
          </note>
          <note>
            Herr talman! Jacob Johnson vet som erfaren riksdagsledamot att
            man inte kan ge kommentarer så länge beredning pågår i Regeringskansliet.
            Han har också fått förklaringen till att det tar tid. Trots allt
            är det lite drygt ett år sedan jag fick ta emot en utredning på
            det här området. Med dubbla antalet remissvar mot det förväntade
            får man ha respekt för att det kräver beredningstid. Dessutom
            har jag under året engagerat mig i återvinningsfrågor genom att
            ta fajten för att öka insamlingsgraden vad gäller lågenergilampor.
            Där har det skett en fördubbling. Jag har visat ett tydligt engagemang
            i de här frågorna, och det kommer mer.
          </note>
          <note>
            Överläggningen var härmed avslutad.
          </note>
          <note>
            10 § Anmälan om interpellationer
          </note>
          <note>
            Följande interpellationer hade framställts:
          </note>
          <note>
            den 17 oktober
          </note>
          <note>
            Eva Sonidsson
          </note>
          <note>
            Eva Sonidsson
          </note>
          <note>
            Interpellationerna redovisas i bilaga som fogats till riksdagens
            snabbprotokoll tisdagen den 22 oktober.
          </note>
          <note>
            11 § Anmälan om frågor för skriftliga svar
          </note>
          <note>
            Följande frågor för skriftliga svar hade framställts:
          </note>
          <note>
            den 17 oktober
          </note>
          <note>
            Eva Sonidsson
          </note>
          <note>
            Gunnar Sandberg
          </note>
          <note>
            Marie Nordén
          </note>
          <note>
            Carina Hägg
          </note>
          <note>
            Frågorna redovisas i bilaga som fogats till riksdagens snabbprotokoll
            tisdagen den 22 oktober.
          </note>
          <note>
            12 § Kammaren åtskildes kl. 15.41.
          </note>
          <note>
            Förhandlingarna leddes
          </note>
          <note>
            /Eva-Lena Ekman
          </note>
        </div>
      </body>
    </text>
  </TEI>
</teiCorpus>
