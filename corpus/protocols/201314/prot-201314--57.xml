<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 201314</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 201314</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-201314--57</head>
          <docDate when="2014-01-21">2014-01-21</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2013/14:57
          </note>
          <note>
            Tisdagen den 21 januari
          </note>
          <note>
            Kl. 13:00 - 15:50
          </note>
          <note>
            1 § Aktuell debatt: Politiskt våld
          </note>
          <note type="speaker">
            Anf. 1 RICHARD JOMSHOF (SD):
          </note>
          <note>
            Fru talman! Det så kallade supervalåret 2014 har inletts. Vi
            har flera viktiga val framför oss, dels val till Europaparlamentet
            i maj, dels val till kommun, landsting och riksdag i höst.
          </note>
          <note>
            Tyvärr måste jag säga att risken är överhängande att vi under
            året kommer att få uppleva hur antidemokratiska och våldsförespråkande
            individer och grupperingar tillåts sätta dagordningen. Jag tror
            att vi, tyvärr, kommer att få se en valrörelse med återkommande
            politiskt våld.
          </note>
          <note>
            Vi har inte minst under hösten varit med om flera allvarliga
            politiska attentat där våld utövats mot såväl folkvalda politiker
            som vanliga medborgare. Den 5 november blev till exempel Sverigedemokraternas
            partiledare Jimmie Åkesson i samband med en boksignering på Nytorget
            attackerad av en politiskt motiverad extremist. Inte nog med det,
            boksigneringen fick dessutom avbrytas på grund av den hotfulla
            situation som uppstod i och med att ett stort antal vänsterextremister
            hade samlats på platsen, vänsterextremister som skrek, störde
            och kastade föremål mot Sverigedemokraternas företrädare och sympatisörer.
          </note>
          <note>
            Den 15 december blev en demonstration i Kärrtorp attackerad av
            en grupp nazister, och ett våldsamt tumult utbröt mellan beväpnade
            extremister från båda sidor. Den 18 december blev en SD-politiker
            i Arlöv utsatt för bombattentat i sitt hem.
          </note>
          <note>
            Med anledning av bland annat dessa händelser och de relativt
            nya utredningarna från Justitiedepartementet och Brottsförebyggande
            rådet har Sverigedemokraterna begärt en aktuell debatt om det
            politiska våldet. Jag skulle vilja börja med att ställa två frågor
            till justitieminister Beatrice Ask.
          </note>
          <note>
            Hur ser justitieministern på dagens situation vad gäller det
            politiska våldet i Sverige? Hur kommer justitieministern att agera
            för att minimera riskerna för att liknande händelser ska inträffa
            under detta valår?
          </note>
          <note type="speaker">
            Anf. 2 Justitieminister BEATRICE ASK (M):
          </note>
          <note>
            Fru talman! Ärade ledamöter! Allmänna fria val är en förutsättning
            för demokratin, och fria val kräver att alla ska kunna delta i
            samhällsdebatter och val med en känsla av trygghet. Våra grundlagsfästa
            fri- och rättigheter utgör grunden för vårt styrelseskick, och
            var och en har rätt att fritt uttrycka sin mening och bilda opinion.
            Vi har tryck- och yttrandefrihet, rätt att organisera oss och
            rätt att demonstrera.
          </note>
          <note>
            Tyvärr räcker det inte med att skriva in våra fri- och rättigheter
            i grundlagarna. Att inte bara ha egna åsikter utan också respektera
            andras rätt att ha sina kräver en ständig diskussion om grundläggande
            värden, kunskap och tydlighet mot dem som medvetet agerar för
            att undergräva det öppna och fria samhället. Därtill måste respekten
            för lagarna hävdas och brott lagföras.
          </note>
          <note>
            Enligt Brottsförebyggande rådet uppger nästan en av sex förtroendevalda
            att de blivit utsatta för brott eller liknande obehaglig händelse
            i samband med sitt uppdrag som politiker. Också journalister,
            myndighetspersoner och andra utsätts för hot, påtryckningar och
            brott. Det är oacceptabelt. Erfarenheten visar att de problemen
            ökar i samband med valrörelser. Politiker blir mer synliga, sakfrågor
            lyfts fram tydligare och olika intressen ställs mot varandra.
            Vi är alla överens om att den typen av brott måste förebyggas
            och bekämpas med kraft. Valet 2014 ska kunna genomföras utan att
            människor behöver känna oro. Politiska företrädare ska vara trygga
            i sitt valarbete.
          </note>
          <note>
            Polisen ansvarar för säkerheten runt valen 2014. Säkerhetsarbetet
            gäller alla som på olika sätt agerar för dessa demokratiska val.
            Rikspolischefen har beslutat att valen är en polisiär riksangelägenhet.
            Det innebär en resursmässig kraftsamling. En nationell stab har
            inrättats för att polisen ska kunna arbeta effektivt och hålla
            hög beredskap. Rikskriminalpolisen samordnar och samverkar med
            polismyndigheterna i landet och med Säkerhetspolisen. Den lokala
            polisen ansvarar för allmän ordning och säkerhet på plats, till
            exempel vid politiska möten. Säkerhetspolisen deltar med underrättelsestöd,
            insatsledning och samverkan. Hotbildsrapporter tas fram gemensamt
            av polismyndigheterna, och Säkerhetspolisen ansvarar för skyddet
            av den centrala statsledningen.
          </note>
          <note>
            Polisen samverkar med riksdagspartierna och med andra som behöver
            vara med i arbetet. Man har hållit flera möten för att ge information
            och skapa kontaktvägar. I december bjöd Säkerhetspolisen in samtliga
            riksdagspartiers valansvariga och säkerhetsansvariga till ett
            möte för att öka kunskapen om säkerheten och om vilket ansvar
            polisen respektive partierna har.
          </note>
          <note>
            Säkerhetspolisen har ett särskilt uppdrag att följa och vidta
            åtgärder mot personer som begår brott för att påverka beslutsfattare,
            hindra myndighetsutövning eller inskränka den fria debatten och
            som gör det för att de vill ändra samhällsordningen och vårt styrelseskick.
          </note>
          <note>
            Regeringens stora satsning på polisen, sedan tillträdet 2006,
            bidrar till att kunna vässa arbetet för att förebygga och förhindra
            hot och våld mot förtroendevalda. Polisens resurser, organisation
            och arbetsmetoder gör att man står väl rustad för att möta utmaningarna.
            För att säkerställa tryggheten pågår ett omfattande arbete också
            på lokal nivå. Arbetet på det området faller även under demokratiministerns
            ansvarsområde. Hon har tagit en rad initiativ, bland annat till
            studier, för att se hur man kan arbeta förebyggande. Det nämndes
            en rapport i inledningen, och det har också tagits fram en hel
            del annat.
          </note>
          <note>
            Av det arbetet framgår att just kommunerna, men även partierna,
            kan bli bättre på att informera om vilket stöd de utsatta kan
            få. En annan slutsats som man kan dra av utvärderingarna är att
            den som blir utsatt måste bli bättre på att göra polisanmälan.
            Det är ganska vanligt att förtroendevalda inte anmäler hot och
            övergrepp, för man tror att det är något som man ska acceptera.
            Men att bli utsatt för brott på grund av sin politiska gärning
            ska inte accepteras.
          </note>
          <note>
            Så sent som förra veckan gav vi en utredare i uppdrag att göra
            en kartläggning av straffvärdet för brott som rör hot och våld
            mot förtroendevalda. Uppdraget går ut på att undersöka om och
            i vilken mån domstolarna tillämpar möjligheten till straffskärpning
            i sådana situationer som finns i dag.
          </note>
          <note>
            Mycket görs, men låt oss inte vara naiva. Det behövs ett oförtröttligt
            arbete för att vårda och värna demokratin och det öppna samhället.
            I det är säkrandet av tryggheten för förtroendevalda, tjänstemän,
            journalister och alla andra som arbetar och agerar i demokratins
            tjänst en av de allra viktigaste uppgifterna.
          </note>
          <note>
            Vi kommer att behöva vidta åtgärder. Vi kommer att möta händelser
            som vi kanske inte har förberett oss för. Men om vi har en god
            planering, och om vi använder alla de resurser som vi kan planera
            för, då tror jag att vi kan se fram emot en valrörelse som är
            värdig ett fritt och öppet samhälle.
          </note>
          <note>
            Jag ser fram emot de olika synpunkter som kommer fram i den här
            debatten.
          </note>
          <note type="speaker">
            Anf. 3 MORGAN JOHANSSON (S):
          </note>
          <note>
            Fru talman! För ett par veckor sedan attackerades en av mina
            partivänner, en 16-årig tjej och SSU:are, i Malmö. Det var två
            män som hoppade på henne, hotade henne, slog henne, knäade henne,
            spottade på henne. Det skedde mitt på blanka dagen, mitt i staden.
          </note>
          <note>
            De talade också om varför de gav sig på henne: Hon hade talat
            offentligt för invandring och var socialdemokrat. Två vuxna män
            ger sig på en 16-årig tjej. De tyckte väl att de var modiga. Så
            är det med de här nazisterna och högerextremisterna. De har inte
            bara vedervärdiga åsikter – de är fega också, som Anders Behring
            Breivik, när han klädde sig i full krigsmundering för att ge sig
            ut till Utøya och döda försvarslösa barn och tonåringar i det
            värsta terrordådet i Norden under efterkrigstiden.
          </note>
          <note>
            Attacken i Malmö är bara en i raden i det våld och de trakasserier
            som högerextrema stått för den senaste tiden. För någon vecka
            sedan kom en annan av mina partikamrater hem till sin bostad i
            Umeå. Då hade någon ritat ett hakkors på hans dörr och klottrat
            sossesvin och SD 2014 på dörren. För någon vecka sedan hade också
            någon klottrat hakkors på en moské här i Stockholm. Det finns
            många andra exempel, naturligtvis även den nazistiska attacken
            strax före jul mot en demonstration i Kärrtorp, då högerextrema
            gick till våldsamt angrepp mot dem som demonstrerade för solidaritet
            och medmänsklighet. Det nazistiska våldet är alltså tillbaka,
            och hakkorset är tillbaka.
          </note>
          <note>
            Vi socialdemokrater har konsekvent sedan demokratins genombrott
            tagit avstånd från våld som politiskt verktyg i en demokrati.
            Just den frågan ledde till och med till en partisprängning för
            snart 100 år sedan. De som då ville använda våld för att förändra
            samhället fick lämna vårt parti. Vår hållning har alltid varit
            tydlig. Politisk förändring kan aldrig genomdrivas med våld i
            en demokrati. Politisk förändring måste framdrivas med opinionsbildning,
            dialog och stegvisa reformer. Vi har alltid tagit avstånd från
            såväl vänsterextremistiskt som högerextremistiskt våld. Men vi
            har också själva som politisk rörelse mött våldet genom åren.
            Fackföreningsmän spärrades in i nazisternas koncentrationsläger.
            Demokrater avrättades eller skickades till arbetsläger i de forna
            kommuniststaterna. I Sverige i vår tid har två av våra främsta
            företrädare dödats, Olof Palme och Anna Lindh.
          </note>
          <note>
            Fru talman! Jag är väl medveten om det vänsterextrema våld som
            finns. Det är allvarligt, och man måste på alla sätt ta avstånd
            från det. Men när vi nu ser tendenserna är det ändå enligt min
            uppfattning snarare det högerextrema våldet som växer. Ibland
            är det enskilda som ger sig på invandrare och politiska motståndare,
            men ibland verkar det som om det är ytterst organiserat, som i
            Kärrtorp.
          </note>
          <note>
            Det politiska våldet från höger har nära släktskap med det som
            vi brukar kalla hatbrott, där man ger sig på någon som är invandrare
            eller homosexuell just för att han eller hon är invandrare eller
            homosexuell. Det är ideologiskt motiverade brott. Om man bekämpar
            hatbrott tar man också en del av de individer som begår annat
            politiskt våld. Det är jag helt övertygad om. Tyvärr har regeringen
            prioriterat ned kampen mot hatbrott. Fram till 2006 fanns det
            i regleringsbrevet till polisen ett särskilt uppdrag att prioritera
            hatbrott. Men detta tog den borgerliga regeringen bort, vilket
            jag tycker var ett stort misstag.
          </note>
          <note>
            Fru talman! Jag skulle vilja att regeringen nu gör två saker.
            Det ena är att man kallar till sig chefen för Säkerhetspolisen
            och rikspolischefen för att diskutera högerextremas våld och trakasserier
            mot enskilda. Regeringen måste vara tydlig i att detta aldrig
            kan accepteras. Det måste gå en tydlig signal till de olika delarna
            i polisväsendet att prioritera det här arbetet. Det är särskilt
            viktigt nu, när vi är inne i ett valår och den politiska aktiviteten
            stiger. Det andra som jag skulle vilja att regeringen gör är att
            återigen skriva in i regleringsbrevet till polisen att de ska
            prioritera hatbrotten, såsom vi socialdemokrater gjorde under
            vår regeringsperiod.
          </note>
          <note>
            Fru talman! Vår demokrati kommer aldrig att fungera om människor
            inte vågar ta politiska uppdrag av rädsla för att bli attackerade
            och trakasserade. Därför måste vi agera nu, och vi måste göra
            det resolut.
          </note>
          <note type="speaker">
            Anf. 4 MARIA FERM (MP):
          </note>
          <note>
            Fru talman! När den antirasistiska demonstrationen i Kärrtorp
            i Stockholm attackerades av nazister före jul väckte det obehagliga
            minnen hos mig. När jag var 22 år ställde jag mig på torget i
            min gamla hemkommun och höll ett tal om att jag tyckte att det
            var dags för kommunen att börja ta emot flyktingar. Ett fyrtiotal
            personer hade samlats i regnet för att stå upp för medmänsklighet.
            Plötsligt marscherade 50 nazister in på torget. Som tur var kunde
            polisen gå emellan, så nazisterna kunde inte komma fram till oss.
            Till skillnad från i Kärrtorp hade polisen den här gången beredskap,
            även om de också fick kalla in förstärkning. Det är väldigt viktigt
            att polisiär beredskap finns. Inte minst inför det kommande supervalåret
            är detta frågor som måste tas på största allvar.
          </note>
          <note>
            Grunden för en demokrati är att åsikter ska kunna framföras och
            bemötas. Alla måste känna sig trygga att kunna engagera sig politiskt
            och delta i det demokratiska samtalet. Att vara engagerad politiskt
            är i grunden viktigt och roligt. Om vi vill ha en levande deltagande
            demokrati bör så många som möjligt kunna och vilja delta i politiska
            debatter och engagera sig för att förändra samhället. Då är det
            viktigt att det är låga trösklar in i politiken och att människor
            känner sig trygga. Därför är det helt oacceptabelt att människor
            angrips och hotas på grund av sina politiska åsikter.
          </note>
          <note>
            Redan 2005 genomförde Kommittén om hot och våld mot förtroendevalda
            en undersökning som visade att 74 procent av riksdagsledamöterna
            och 29 procent av de förtroendevalda i kommuner och landsting
            hade utsatts för trakasserier, hot eller våld. Politiker som engagerar
            sig i frågor som rör allt från migration, hbtq och feminism till
            sjukvård och vargar är många gånger utsatta. I Brottsförebyggande
            rådets trygghetsundersökning om politiker framkommer att 16 procent
            uppger att de någon gång under 2011 utsattes för hot, våld eller
            trakasserier. Ordförande i socialnämnder och styrelseordförande
            har särskilt utsatta positioner. Ofta är det just sverigedemokrater
            som blir utsatta för hot eller våld. Säkerhetspolisen genomförde
            2008 en studie som visade att politiker som var exponerade i medier
            var mer utsatta än andra.
          </note>
          <note>
            Den senaste tiden har vi blivit varse flera attacker mot politiker.
            I Uddevalla detonerade en sprängladdning på en bil tillhörande
            en sverigedemokrat. I Arlöv utsattes en sverigedemokratisk politiker
            för en sprängladdning vid sitt hem. I Malmö blev en 16-årig SSU:are
            attackerad av nazister. Tidigare under mandatperioden finns exempel
            på grova hot och i vissa fall våldsdåd och förföljelser som tvingat
            politiker att lämna sina uppdrag och till och med flytta från
            sin hemkommun. Dessa händelser är inte bara angrepp mot de personer
            som utsätts, utan också angrepp på demokratin. Människor riskerar
            att dra sig för att engagera sig politiskt eller undvika att yttra
            en åsikt av rädsla för vad som skulle kunna hända.
          </note>
          <note>
            Jag välkomnar att regeringen genomför en granskning av hur domstolar
            dömer när det gäller våld och hot mot politiker. Att brott mot
            tjänsteman och brott mot politiker likställs är någonting som
            skulle kunna övervägas. Men det räcker inte. En bredare översyn
            behövs. Det är knappast så att en straffskärpning kommer att verka
            avskräckande, utan det ska snarare ses som en signal om vikten
            av det demokratiska samtalet.
          </note>
          <note>
            Framför allt behöver vi ställa oss frågan vilken typ av politiker
            vi vill ha och vilken typ av samhälle vi vill ha. Ska de som engagerar
            sig vara de som orkar stå emot hot och våld gång på gång, eller
            ska vi ha ett samhälle där alla tillåts engagera sig och uttrycka
            sin åsikt? Människor vars åsikter man inte håller med om ska bemötas
            med vassa argument, inte med hot, våld eller trakasserier. Politiska
            åsikter riskerar då att tystna och ersättas med rädsla. Ett sådant
            samhälle vill jag inte ha.
          </note>
          <note type="speaker">
            Anf. 5 ROGER HADDAD (FP):
          </note>
          <note>
            Fru talman! Politiskt våld får aldrig accepteras, oavsett vem
            som står bakom. Dessa handlingar utgör ett direkt hot mot vår
            demokrati. Folkpartiet och alliansregeringen har sedan 2006 prioriterat
            resurser till rättsväsendet, bland annat genom en kraftig ökning
            av antalet poliser.
          </note>
          <note>
            Arbetet för ett tryggare Sverige förblir en viktig uppgift. Det
            är glädjande att det är fler som upplever trygghet i den senaste
            nationella trygghetsmätningen. Det som däremot oroar är inslaget
            av politiskt våld. Trots att det inte är en utbredd företeelse
            har vår demokrati drabbats av situationer som utmanar.
          </note>
          <note>
            Den senaste tidens hot mot riksdagskolleger, kommunpolitiker,
            nazistattack mot en fredlig demonstration och skadegörelser mot
            synagogor, kyrkor och moskéer i Malmö och Stockholm är alla uttryck
            för en ökad intolerans som vi med kraft måste motverka.
          </note>
          <note>
            Att vilja förändra samhället och ta ansvar för vårt samhälle
            är något viktigt och något vi ska uppmuntra. Det är så vi behåller
            en vital demokrati. Men när extrema krafter inte accepterar våra
            gemensamma spelregler och använder våld måste vi reagera.
          </note>
          <note>
            Från Folkpartiets sida vill jag särskilt lyfta fram följande.
            Från trygghetsmätningen 2012, där 14 000 förtroendevalda tillfrågades,
            har siffran 16 procent hotade nämnts i debatten. En lika bekymrande
            siffra omfattar alla de förtroendevalda som säger sig undvika
            att driva politiska frågor på grund av risken för hot och våld.
          </note>
          <note>
            Om detta tillåts bli en utbredd uppfattning riskerar vi att få
            en försvagad demokrati. Den dagen förtroendevalda tystats ned
            har samhället misslyckats med sitt uppdrag att försvara våra grundläggande
            värderingar, nämligen vår rätt till yttrandefrihet. Vi måste hela
            tiden värna människors möjlighet att engagera sig för saker de
            tror på.
          </note>
          <note>
            Vi vet att socialnämndsordförande och kommunalråd är särskilt
            utsatta för hot. Säkerhetspolisens uppdrag är att i första hand
            skydda den centrala statsledningen men inte lokala politiker.
            Här borde en förändring ske så att även de kan söka skydd av Säkerhetspolisen
            och Rikskriminalpolisen. Jag välkomnar att justitieministern tillsammans
            med polismyndigheterna särskilt prioriterar valrörelsen.
          </note>
          <note>
            Hot mot förtroendevalda är ett problem. År 2006 föreslog en utredning
            att det bör införas en särskild straffskärpning vid brott mot
            just förtroendevalda. Regeringen valde tyvärr att inte gå vidare
            med förslaget. Det är ingen hemlighet att Folkpartiet har en annan
            uppfattning i frågan.
          </note>
          <note>
            Vi är bekymrade över att fyra av fem förtroendevalda som hotats
            eller utsatts för våld inte anmäler detta till polisen. När man
            granskar resultaten visar det sig att de har inställningen: Är
            jag förtroendevald får jag väl räkna med att bli hotad och utsatt
            i min roll. Det andra som är mycket allvarligt är känslan av att
            samhället inte tar problemet på allvar. Det gör att de känner
            att det inte är någon vits med att anmäla.
          </note>
          <note>
            Vi måste stå upp för deras möjlighet att fungera som politiker.
            Vi måste signalera att det inte är acceptabelt när man som politiker
            blir rädd för att lämna sin bostad, inte vågar öppna sin post
            eller undviker att ta bussen, till exempel, som är några konsekvenser.
          </note>
          <note>
            Vi kommer därför från Folkpartiet att fortsätta att driva kravet
            att hot och våld mot förtroendevalda ska utgöra en särskild grund
            för straffskärpning. Vi måste med kraft signalera detta. Vi accepterar
            inte hot och våld mot förtroendevalda.
          </note>
          <note>
            Min partikollega demokratiministern har nyligen gett ett uppdrag
            till en utredare, men det är ett begränsat uppdrag. Det är att
            analysera och kartlägga domar och fall där hot har riktats mot
            förtroendevalda i Sverige. Den rapporten kommer den 1 juni. Redan
            i maj kommer en uppdaterad trygghetsundersökning bland de förtroendevalda,
            som också kommer att utgöra ett viktigt underlag i debatten. I
            slutet av januari presenteras även en rapport om de extrema miljöerna
            i Sverige.
          </note>
          <note>
            Fru talman! Jag vill gärna bredda ansatsen. Regeringens granskning
            handlar om att titta på samtliga extremistmiljöer. Det är viktigt.
            Högerextrema utgör ett hot, och vänsterextrema utgör ett hot.
            Den autonoma miljön samt religiös islamistisk extremism utgör
            också ett hot. Ingen av dessa miljöer utgör ett direkt hot mot
            vårt statsskick. Men de har både avsikt och förmåga att utgöra
            hot mot funktioner och individer och kan i förlängningen utgöra
            ett hot mot vår demokrati.
          </note>
          <note>
            Fru talman! Vår uppgift är att med kraft motverka detta. Säkerhetspolisen
            har därför tillsammans med Rikskriminalpolisen en mycket viktig
            roll. Regeringens handlingsplan mot våldsbejakande extremism är
            viktig och inte minst satsningar på skolan, kunskap om radikaliseringsprocesser
            och också avhopparverksamhet för till exempel högerextrema personer
            som vill lämna den miljön.
          </note>
          <note>
            Det finns betydande underlag från till exempel Brottsförebyggande
            rådet men också ett par utredningar som lämnades till regeringen
            före jul som visar hur skolan har en jättestor utmaning. Ungdomar
            i övre tonåren, 16-åringar, är tyvärr mer öppna för och tycker
            att det är okej att i vissa fall begå våldshandlingar i politiskt
            syfte.
          </note>
          <note>
            Som skolpolitiker kan jag inte nog understryka vikten av skolans
            roll för ökad demokrati och tolerans. Det är det mest effektiva
            sättet att förebygga intolerans i Sverige och det mest effektiva
            sättet att undvika politiskt våld.
          </note>
          <note type="speaker">
            Anf. 6 JOHAN LINANDER (C):
          </note>
          <note>
            Fru talman! Dagens debatt om politiskt våld är viktig. Vi måste
            alla, partier och enskilda riksdagsledamöter, ständigt fördöma
            och ta avstånd från alla former av våld som används för att förhindra
            medborgare att använda sina grundläggande fri- och rättigheter
            och våld som används för att politiker inte ska våga uttrycka
            sig och kanske inte våga besluta på det sätt de önskar.
          </note>
          <note>
            I Sverige ha alla rätten att ha sin åsikt och att uttrycka den.
            Enligt regeringsformen 2 kap. 1 § har vi yttrandefrihet, friheten
            att i tal, skrift, bild eller på annat sätt uttrycka våra tankar,
            åsikter och känslor. Vidare har vi informationsfrihet, mötesfrihet,
            demonstrationsfrihet och föreningsfrihet. Vi har alltså rätt att
            ta till oss information, bilda föreningar, mötas och demonstrera.
            Därtill har vi religionsfriheten som den sjätte opinionsfriheten.
          </note>
          <note>
            I dessa tider är det värt att upprepa citatet: Jag delar inte
            dina åsikter, men jag är beredd att dö för din rätt att uttrycka
            dem. Det brukar tillskrivas Voltaire, men det är snarare en senare
            beskrivning av Voltaires sätt att uttrycka sig. Hur som helst
            är det grundläggande liberalism.
          </note>
          <note>
            Fru talman! Centerpartiet har under senare år varit tämligen
            förskonat från politiskt våld. I en undersökning för ett tag sedan
            var resultatet att Centerpartiets politiker är de som är minst
            utsatta. Det är kanske inte i sig ett så överraskande resultat.
            Det är oftast ytterkantspartierna som skapar starka reaktioner.
          </note>
          <note>
            Centerpartiet är ett samförståndsparti. Det gäller inte minst
            ute i kommunerna där vi har ett femtiotal kommunstyrelseordförande
            och är med och styr i ca 150 kommuner. Genom att vara närvarande
            i människors vardag och bedriva en närodlad politik skapar vi
            oftast inte så starka negativa känslor.
          </note>
          <note>
            Givetvis drabbas även Centerpartiet. Det är bara två valrörelser
            sedan som vi var det allra mest utsatta partiet. En grupp som
            kallade sig för Osynliga partiet hade bestämt sig för att våra
            politiker skulle hotas. Fönster krossades, och partiexpeditioner
            klottrades ned.
          </note>
          <note>
            Anledningen var väl inte alldeles glasklar. Sannolikt berodde
            det på vårt förslag om lägre ingångslöner för ungdomar för att
            de skulle få in en fot på arbetsmarknaden. Det hade skapat en
            stor diskussion, och i diskussionen framställdes förslaget som
            att det skulle vara en försämring för arbetslösa ungdomar när
            det i själva verket var en möjlighet för unga. I förslaget fanns
            också en del om utbildning inom de ungas nyanställning. Vårt förslag
            är i dag genomfört, och alla andra partier försöker att ta åt
            sig äran för det. Så kan det vara.
          </note>
          <note>
            Den typen av politiskt våld som vi utsattes för och som alla
            partier utsätts för då och då är fruktansvärt frustrerande. I
            en valrörelse är det oftast ett väldigt högt tempo, och valarbetare
            tycker att det är jobbigt. De får dessutom gå omkring och vara
            rädda och får merarbete med allt från att byta ut fönsterrutor
            till att byta nedklottrade valaffischer. Det är jobb som oftast
            medlemmar får göra som gör allting på sin fritid.
          </note>
          <note>
            Hur ska vi då komma till rätta med politiskt våld? Vi ska förhoppningsvis
            komma fram till några bra idéer i den här debatten. Det har kommit
            förslag om att ha skärpta straff för politiskt motiverat våld.
            Jag och Centerpartiet säger inte nej till det. Samtidigt måste
            man fundera på om vi ska ha lagar som gäller för förtroendevalda
            politiker men inte för andra.
          </note>
          <note>
            Det kan vara minst lika allvarligt för samhället i stort att
            journalister hotas och inte vågar skriva det de har tänkt att
            skriva.
          </note>
          <note>
            Fru talman! Det allra första som vi måste göra är att i varje
            läge och på alla sätt ta avstånd från allt politiskt våld inklusive
            hat, hot och kränkningar – som i dag tyvärr är vardag på nätet.
            Om ett partis företrädare stöttar webbplatser där hatet flödar,
            där personer kränks i mängder av inlägg och där hoten är vanligt
            förekommande legitimerar man samtidigt den typen av politiskt
            våld. Ett parti kan inte med trovärdighet ge stöd till webbplatser
            där politiskt våld motiveras och samtidigt beklaga sig högljutt
            över att bli utsatt för politiskt våld.
          </note>
          <note>
            Allt våld är fel. Allt politiskt våld är fel. Om man tycker det
            måste man också visa det i praktiken. Ett parti kan inte i den
            ena sekunden fördöma politiskt våld mot det egna partiet och i
            den andra sekunden legitimera våldet genom att stötta hemsidor
            som uppmuntrar politiskt våld mot andra partier och deras förtroendevalda.
            Man måste bestämma sig för om politiskt våld är fel eller inte.
            Om det är fel är det alltid fel, oavsett vem eller vilka det vänds
            mot.
          </note>
          <note type="speaker">
            Anf. 7 RICHARD JOMSHOF (SD):
          </note>
          <note>
            Fru talman! Politiskt våld är, precis som föregående talare har
            konstaterat, en mycket allvarlig företeelse. Det drabbar företrädare
            för samtliga politiska partier. I absoluta tal sker de flesta
            attackerna mot de största partierna – Socialdemokraterna och Moderaterna
            – av den anledningen att de är störst. De har flest folkvalda
            och flest medlemmar. Men räknat som andel drabbar det politiska
            våldet i synnerhet Sverigedemokraterna – mitt eget parti.
          </note>
          <note>
            Inte minst drabbar det enskilda människor. Det politiska våldet
            kan få svåra konsekvenser för såväl förtroendevalda som sympatisörer.
            De kan till exempel få bilar saboterade, och de kan få sina hem
            vandaliserade. De kan utsättas för hot, ibland mycket grova hot,
            som förstör vardagen för dem själva men också för övriga familjemedlemmar.
            Ibland utsätts de också för direkt livsfara.
          </note>
          <note>
            Fru talman! Det här är inga bagateller. Det rör sig om mycket
            allvarliga händelser. Hela vårt demokratiska samhälle och vårt
            demokratiska system förutsätter och bygger på att alla medborgare
            – och då menar jag verkligen alla medborgare – tillåts engagera
            sig politiskt och tillåts delta i det demokratiska samtalet utan
            risk för repressalier och utan risk för att behöva utsättas för
            hot och våld. Men förekomsten av extremister som saboterar politiska
            sammankomster och som använder sig av hot och ibland våld för
            att tysta meningsmotståndare – inte minst folkvalda politiker
            – leder till att allt färre vågar engagera sig politiskt. Det
            leder också till att allt färre vågar tala om vad de tycker och
            tänker i en rad olika frågor.
          </note>
          <note>
            I dag är det tyvärr så att våldsverkarna och extremisterna gång
            på gång lyckas med att inskränka yttrandefriheten och åsiktsfriheten,
            men också mötesfriheten och demonstrationsfriheten. Det politiska
            våldet stannar därför inte vid att drabba enskilda partier och
            enskilda politiker, utan det drabbar alla samhällsmedborgare som
            får sina medborgerliga friheter inskränkta. Det politiska våldet
            är som ett gift i den demokratiska samhällskroppen.
          </note>
          <note>
            Fru talman! I december strax före jul fick vi två intressanta
            uttalanden från Säkerhetspolisen. För det första gällde det terrorhot
            mot Sverige, som jag bara kortfattat tänker beröra. Vi kan läsa
            om detta i regeringens skrivelse 2013/14:63. Där rapporteras det
            att islamister som reser mellan Sverige och krigshärdar som Syrien
            utgör det största terrorhotet mot Sverige i dag. Där har vi en
            sida av det politiska våldet som riskerar att bli ett vanligare
            inslag i framtiden.
          </note>
          <note>
            För det andra presenterades nyligen utredningen om att förebygga
            våldsbejakande extremism. I samband med offentliggörandet valde
            Ahn-Za Hagström, chefsanalytiker på Säpos författningsskydd, att
            uttala sig. Hagström konstaterar att vänsterextremismen, den så
            kallade autonoma vänstern, är den största utövaren av politiskt
            våld i Sverige i dag. Hon säger: Majoriteten av de fall av otillåten
            påverkan som Säkerhetspolisen känner till kommer från de autonoma
            miljöerna. Vidare meddelade Hagström att vänsterextremisterna
            i dagsläget har störst förmåga att använda våldsamma metoder –
            och detta, som man uttrycker det, både strategiskt och systematiskt.
          </note>
          <note>
            Om vi går vidare till Brårapporten Politikernas trygghetsundersökning
            , som mätte politikers utsatthet under 2011, får vi en ganska
            klar bild av det politiska våldet: Ungefär var tolfte politiker
            i våra kommunfullmäktigeförsamlingar runt om i landet blev under
            2011 utsatt för hot eller våld. För politiskt tillsatta styrelseordförande,
            vilket några redan har nämnt, i olika församlingar var det så
            många som var tredje politiker. Detta är anmärkningsvärt.
          </note>
          <note>
            Parallellt med politikernas trygghetsundersökning genomförde
            Brå en avhopparundersökning. I den framkom att 8 procent av alla
            som hoppade av politiken mellan januari och november 2011 gjorde
            det på grund av hot och våld. I Brås undersökning framkom dessutom
            siffror som gör gällande att 11–20 procent av övriga riksdagspartiers
            politiker utsattes för hot och våld år 2011. Det är fruktansvärda
            siffror. För Sverigedemokraternas politiker är siffran dock 49
            procent.
          </note>
          <note>
            I flera fall leder denna utsatthet till att man väljer att hoppa
            av sina uppdrag. Och det kanske inte är så konstigt. Om man tvingas
            leva med hot och våld som en del av sin vardag, om man gång på
            gång tvingas uppleva hur torgmöten och enskilda möten attackeras
            av extremister, och om man tvingas leva med smutskastning och
            social stigmatisering är det kanske inte så konstigt om man väljer
            att lämna sina politiska uppdrag och att vända det demokratiska
            samhället ryggen. I en sådan situation är det inte så konstigt
            att många skräms till tystnad.
          </note>
          <note>
            Även om Sverigedemokraternas företrädare är extra utsatta drabbar
            som sagt det politiska våldet företrädare för samtliga partier,
            även Centerpartiet. Oavsett vem det drabbar menar jag att det
            är ett katastrofalt betyg för regeringen och justitieministern.
            Men – och detta är viktigt – ansvaret vilar ännu tyngre på Socialdemokraterna
            och Vänsterpartiet med tanke på deras återkommande legitimering
            av våldsvänstern. Jag kommer att återkomma till detta i mitt nästa
            anförande.
          </note>
          <note type="speaker">
            Anf. 8 CHRISTINA HÖJ LARSEN (V):
          </note>
          <note>
            Fru talman! Ibland överträffar verkligheten politisk satir. Det
            är magstarkt när samma parti som har en riksdagsledamot som har
            dragit runt på stan med järnrör begär dagens debatt om politiskt
            våld. Företrädare för samma politiska parti hjälper hatsajten
            Avpixlat, som inte ens har en ansvarig utgivare, med finansieringen.
            Inget annat parti skulle komma undan med något sådant. Men inget
            annat parti i Sveriges riksdag har heller rasism som politisk
            motor.
          </note>
          <note>
            Sverigedemokraterna behöver näthat och avhumaniserande retorik
            för att kunna mobilisera kring sin påstådda konflikt mellan svenskar
            och icke-svenskar. Det är därför de stöder Avpixlat, och det är
            därför de brottas med skandaler på löpande band. Ingen nolltolerans
            i världen kan råda bot på det.
          </note>
          <note>
            Detta gör dock inte dagens aktuella debatt om politiskt våld
            mindre viktig. Vi har ett demokratiskt problem när hat, hot och
            våld är en del av verkligheten för dem av oss som tar plats i
            den offentliga debatten. Sverigedemokraterna hänvisar i sin begäran
            till några av de attacker mot poliser som har begåtts under det
            gångna halvåret. Ingen, utan undantag, ska utsättas för våld på
            grund av sina åsikter eller sitt samhällsengagemang. Det är viktigt
            för vårt samhälle att vi har en demokrati där de politiska skiljelinjerna
            debatteras rakt och tydligt. Vi kan vara oense om politiska mål
            och vägen dit, men vi lämnar inte den demokratiska spelplanen
            för att använda våld. Även om debatterna kan vara hårda och tonen
            skarp ska vi bemöta varandra med saklighet och respekt. Avhumanisering
            och sexualisering hör inte hemma i vår debatt vare sig här i kammaren
            eller på nätet.
          </note>
          <note>
            Exakt lika viktigt som det är att Beatrice Ask, Maria Ferm eller
            jag inte ska mötas av en mejlbox full av hat eller hot efter den
            här debatten är det att till exempel inte heller Richard Jomshof
            utsätts för detsamma.
          </note>
          <note>
            Men, det politiska våldet riktas inte bara mot politiska företrädare
            i dagens Sverige. Näthatet mot kvinnor som väljer att ta plats
            i den offentliga debatten har exploderat. Detta ofta sexualiserade
            hat, som journalister, politiker och författare möts av när de
            diskuterar frågor som rör framför allt migration eller feminism,
            har uppmärksammats under det senaste året.
          </note>
          <note>
            Kvinnliga sportjournalister och även idrottsutövare drabbas även
            de av de sexualiserade hatiska kommentarerna, liksom yngre kvinnor
            som i sin vardag tar ställning mot förtryck eller orättvisor utanför
            den politiska arenan. Detta är ett demokratiproblem som riskerar
            att hämma kvinnor från att vara en del i det offentliga samhället.
          </note>
          <note>
            Fru talman! Även hatbrott är ett utryck för politiskt våld, och
            inte sällan kopplas olika intoleranta uttryck samman så att hat
            och hot på samma gång genomsyras av till exempel kvinnohat och
            islamofobi. Brottet speglar en människosyn där kön, sexuell läggning
            eller religiös eller etnisk tillhörighet minskar en människas
            värde. Vi vet också att ett samhälle som dras isär med hjälp av
            segregation och ojämlikhet skapar förutsättningar för motsättningar
            som förklaras i religiösa eller etniska termer.
          </note>
          <note>
            Det är dock ytterst en politisk retorik som pekar ut och avhumaniserar
            etniska eller religiösa grupper som eldar på sådant våld. I brottstatistiken
            kan vi se att 5 518 hatbrottsanmälningar identifierades under
            2012. De allra flesta hade främlingsfientliga och rasistiska motiv,
            och flera av dessa personer utsattes flera gånger eller för dubbel
            utsatthet.
          </note>
          <note>
            Fru talman! Politiskt våld kan också syfta till att skrämma politiker
            för att genomföra beslut som vi har fattat i majoritet, enligt
            demokratisk ordning. De omfattande angreppen på asylboenden, som
            sammanställts av Expo, visar på just ett sådant exempel. Under
            en treårsperiod dokumenterades 58 fall av skadegörelse, hot eller
            våld mot asylboenden. Majoriteten av dessa fall riktades mot boenden
            som hyser ensamkommande barn. Barn, fru talman!
          </note>
          <note>
            Vi har här i riksdagen med majoritet beslutat att Sverige ska
            ta emot människor i behov av skydd. Vi kan ha olika uppfattning
            om hur generös vår tolkning av asylrätten ska vara, men här har
            vi alltså 58 politiska attacker mot flyktingboenden som drabbar
            de allra mest utsatta. Det bör vara en absolut prioritet för vårt
            samhälle att utreda och lagföra de som står för dessa attacker
            eftersom de så uppenbart väljer att angripa en sårbar grupp. Syftet
            är uppenbart; man vill skrämma lokalsamhällen och politiker från
            att genomföra de politiska beslut som vi tillsammans har fattat,
            nämligen att erbjuda skydd åt dem som behöver det.
          </note>
          <note>
            Frågan för dagen är om Sverigedemokraternas begäran om denna
            debatt innebär att de är redo att ta ansvar för det samhällsklimat
            som de är med och skapar med sin avhumaniserade retorik och sitt
            stöd till hatsajten Avpixlat.
          </note>
          <note type="speaker">
            Anf. 9 TUVE SKÅNBERG (KD):
          </note>
          <note>
            Fru talman! Jag blev tillfrågad om att ersätta Stefan Svanström
            som har drabbats av sjukdom. Jag tackade ja. Vad vet då jag om
            politiskt våld när jag med kort varsel ställer mig i talarstolen
            och ska ha synpunkter på detta? Tyvärr vet jag en hel del. Jag
            har varit aktiv i närmare 19 år i riksdagen, sedan 1991 med något
            avbrott.
          </note>
          <note>
            Jag kan erinra mig att Afagrupper har slagit mig och mina barn
            i ansiktet vid demonstrationer. Det minns jag. Jag kommer ihåg
            hur det kändes att komma ut och hitta bilen skrapad med ett vasst
            föremål från den ena änden till den andra. Den enda saken som
            skilde min bil från andra var en dekal med Kristdemokraterna på
            bakrutan.
          </note>
          <note>
            Jag vet att i just det ögonblicket då jag för ett antal år sedan
            stod i denna talarstol och talade i en kontroversiell fråga –
            det handlade om homosexuellas rätt till adoption – slogs huvudströmbrytaren
            i mitt hem av. Budskapet var tydligt: Det kan slockna för dig.
          </note>
          <note>
            Men ruggigast var när hustrun ringde och sade:
          </note>
          <note>
            – Tuve, vi har fått ett brev.
          </note>
          <note>
            – Ett brev?
          </note>
          <note>
            – Ja, det står att du och hela din familj ska utrotas för ditt
            svek mot fäderneslandet.
          </note>
          <note>
            Hon skrattade sedan.
          </note>
          <note>
            Jag sade:
          </note>
          <note>
            – Nej, skratta inte. Ta inte i brevet.
          </note>
          <note>
            – Vadå då? Ska vi ta det på allvar?
          </note>
          <note>
            – Jag måste kolla upp det här. Rör inte vid brevet!
          </note>
          <note>
            Jag ringde och blev så småningom kopplad till Säpo som resolut
            tog tag i det. Det var först när Säpo frågade mig var jag hade
            mina barn som det riktigt nådde in i mig. Jag fick rådet att ligga
            lågt och inte göra någonting i tre veckor. Utan att gå in på Säpos
            sätt att arbeta kan jag säga att detta resulterade i att en nynazistisk
            grupp på en liten ort i Skåne sprängdes av polisen. Det blev en
            rättegång där jag kunde vittna via telefon, och förövarna fick
            två års fängelse.
          </note>
          <note>
            Historien har dock ett gott slut. En grupp uppe i Klippan, under
            ledning och hjälp av Korskyrkan av alla organisationer, lyckades
            få kontakt med de här nynazisterna – Klippan har, som ni vet,
            varit drabbat. När jag var på en vanlig seminarieövning, som vi
            riksdagsledamöter ofta är, och bidrog med min bit och talade om
            etik och så vidare kom en av de andra deltagarna fram. Han var,
            bokstavligt talat, tatuerad upp till öronen och sade:
          </note>
          <note>
            – Tuve, det var jag som hotade dig. Kan du förlåta mig?
          </note>
          <note>
            Där stod jag och kramade min tilltänkte mördare i en vanlig svensk
            skola. Jag kunde lägga detta bakom mig, förlåta honom och säga:
          </note>
          <note>
            – Ja, visst förlåter jag dig.
          </note>
          <note>
            Det var ett gott slut, men det är inte alla våldsdåd och hot
            som får ett sådant gott slut.
          </note>
          <note>
            Vi kristdemokrater kommer aldrig att acceptera eller legitimera
            användning av politiskt våld, eller något annat våld för den delen,
            i en demokratisk rättsstat som står upp för de mänskliga rättigheterna.
            Vi tar bestämt avstånd från dem som använder sig av våldet eller
            som direkt eller indirekt ger stöd till våld, oavsett vilka åsikter
            som ligger bakom hotet.
          </note>
          <note>
            Vi vill gärna se att politiskt våld och hot uppvärderas i lagstiftningen.
            Vi vill gärna se att det blir en försvårande omständighet vid
            lagöverträdelser, oavsett om våldet utövas mot aktiva politiker
            eller mot andra medborgare som har utnyttjat sin grundlagsskyddade
            fri- och rättighet att säga sin mening.
          </note>
          <note>
            Fru talman! De flesta skriver nog under på detta – det har vi
            hört hittills i debatten – men inte alla, inte ens i den offentliga
            debatten. I Aftonbladets kulturdel den 20 december förra året
            fanns det en krönika med Petter Larsson som undertecknare. Larsson
            menade att våldsorganisationer som Revolutionära Fronten använder
            våld som förvisso inte är acceptabelt, men det är betydligt mer
            acceptabelt än nynazisternas våld eftersom personerna som står
            bakom vänstervåldet har demokratiska värderingar.
          </note>
          <note>
            Läste jag rätt? Hörde ni rätt? Ett våld som är mer acceptabelt
            eftersom personerna som står bakom vänstervåldet har demokratiska
            värderingar är en självmotsägelse. Hur kan man försvara människors
            hot, våld och trakasserier med att de egentligen, längst inne,
            är goda? Jag vill återkomma till detta senare, fru talman. Det
            är mer än ett parti här i kammaren som behöver sopa framför egen
            dörr.
          </note>
          <note type="speaker">
            Anf. 10 Justitieminister BEATRICE ASK (M):
          </note>
          <note>
            Fru talman! Det är mycket intressanta saker som kommer upp i
            debatten.
          </note>
          <note>
            Morgan Johansson, jag behöver inte kalla till mig Säpochefen
            och Rikspolischefen i frågan om särskild ordning; vi ses kontinuerligt.
            Frågor som rör extremiströrelser och den typ av problem som vi
            diskuterar här är uppe varje gång jag träffar Säkerhetspolisen,
            vilket är ungefär en gång i månaden.
          </note>
          <note>
            Den utredning som Maria Ferm efterlyste tillsatte demokratiministern
            förra veckan. Man ska titta på en kartläggning av hur de nuvarande
            reglerna används när det gäller att se mer allvarligt på övergrepp
            som hotar förtroendevalda. Det finns alltså redan en möjlighet
            i lagstiftningen som den ser ut i dag.
          </note>
          <note>
            Låt mig bara kortfattat säga någonting, eftersom många kommer
            tillbaka till detta. Man efterlyser någon typ av särskild påföljd
            eller lagstiftning som rör politiker. Var ska vi dra gränserna?
            Om vi ska tala om förtroendevalda undrar jag: Hur är det med domare,
            åklagare, bloggare och journalister? Verkar inte de också i demokratins
            tjänst? Är inte de också utsatta för det här? De och deras närstående
            utsätts för trakasserier och hot. Gränsdragningen blir svår att
            göra. Och det var skälet till att riksdagen, när detta var på
            tapeten för något år sedan, sade: Nej, vi kan inte göra detta.
          </note>
          <note>
            Det finns i dag en möjlighet att se det som en försvårande omständighet.
            Det är bra. Nu får vi en kartläggning av hur väl domstolarna använder
            den möjligheten. Låt oss skaffa oss det underlaget innan vi petar
            på den grundläggande principen om allas likhet inför lagen. Jag
            tror nämligen att allas likhet inför lagen är en av de viktigaste
            grundprinciperna för rättskipningen och för det öppna och fria
            samhället. Vi ska vårda detta ömt. Om vi börjar göra speciallagstiftningar
            för olika kategorier hamnar vi ganska lätt fel. Det vore inte
            särskilt bra.
          </note>
          <note>
            Morgan Johansson var inne på hatbrotten och den närhet som de
            ibland har till den typ av övergrepp och brott som nämndes när
            det bland annat gällde den unga SSU-tjejen i Malmö, som var utsatt.
            Det är naturligtvis viktigt att hålla isär begreppen, för hatbrott
            är delvis någonting annat. Men när det är sagt vill jag ändå säga
            att det är väldigt viktigt att uppmärksamma hatbrott och att man
            klarar upp dem, för de är också angrepp mot grundläggande demokratiska
            värden.
          </note>
          <note>
            I fjol gjorde Rikspolisstyrelsen en granskning av hur väl polisen
            runt om i landet arbetar mot den här typen av brottslighet, och
            man fann en hel del brister. Därför är det viktigt att vi får
            ett utvecklingsarbete på det området. Regeringen kommer att ge
            Rikspolisstyrelsen ett särskilt uppdrag att bekämpa hatbrott.
            Det återkommer alltså.
          </note>
          <note>
            Däremot handlar det inte om en nedprioritering när det inte finns
            i regleringsbrevet. Vi övertog regleringsbrev och annat från den
            socialdemokratiska regeringen där man prioriterade allting. Då
            blir liksom ingenting prioriterat. Vi rensade i det. Det betyder
            inte att saker är oviktiga. Det har faktiskt skett en betydande
            utveckling när det gäller hatbrottsarbetet. Men vi ser bristerna.
            Detta visade inspektionen. Det ska vi arbeta med. Det är oerhört
            viktigt.
          </note>
          <note>
            Jag tror också att det i den här diskussionen är viktigt att
            lyfta in några saker. När det gäller hot mot förtroendevalda handlar
            det naturligtvis om det politiska våldet och de extrema rörelserna.
            Men låt oss inte glömma att det också finns andra faktorer och
            andra situationer. De kräver delvis olika åtgärder.
          </note>
          <note>
            Det sista jag vill säga – tiden är ganska kort – är att vi hela
            tiden har att balansera den unika svenska traditionen, där politiker
            promenerar på stan, har öppna telefonnummer och är tillgängliga.
            Vi vill ha politiska möten dit alla får komma. Att balansera detta
            mot säkerhet är ett grannlaga arbete där rättsvårdande myndigheter
            men också många andra aktörer måste samverka. Vi har precis fått
            en utredning, som är ute på remiss, där man diskuterar hur det
            ska bli bättre.
          </note>
          <note type="speaker">
            Anf. 11 MORGAN JOHANSSON (S):
          </note>
          <note>
            Fru talman! Till att börja med ska det bli spännande att höra
            Richard Jomshof, i sitt nästa inlägg, leda i bevis hur vi socialdemokrater
            legitimerar politiskt våld. Han gjorde något slags cliffhanger
            i sitt inlägg.
          </note>
          <note>
            Det är samma Jomshof som brukar stå här i talarstolen och uttrycka
            sig mycket aggressivt mot invandrare i allmänhet och muslimer
            i synnerhet och göra dem skyldiga till nästan alla problem som
            finns i Sverige. I nästa andetag, när våld mot invandrare kommer
            upp, slår Sverigedemokraterna ut med armarna och säger: Hur kan
            det komma sig?
          </note>
          <note>
            Vem är det som legitimerar politiskt våld? Ni som hörde Richard
            Jomshofs inlägg här, läs gärna igenom hans inlägg i våras om just
            invandrare och muslimer! Då förstår ni vad jag talar om. Det är
            samma Jomshof som tillhör Sverigedemokraterna, ett parti som har
            både Kent Ekeroth och Avpixlat på sitt samvete.
          </note>
          <note>
            Men, som sagt, det ska bli spännande att höra hur Jomshof, när
            han går upp i talarstolen igen, ska leda i bevis att just socialdemokrater
            på något sätt skulle ha legitimerat politiskt våld. Det är precis
            tvärtom. Vi har genom hela vår historia mycket konsekvent tagit
            avstånd från politiskt våld.
          </note>
          <note>
            Man kan alltid diskutera vilka tendenser som ökar och minskar.
            Jag är mycket väl medveten om att det finns en oroande våldsutveckling
            också på den vänsterextrema sidan, som polisen måste ha en mycket
            god uppsikt över. Men vad jag uttryckte i mitt första inlägg var
            att jag ser en tendens till en ökning på den högerextrema sidan
            som jag inte har sett tidigare.
          </note>
          <note>
            Jag måste säga att jag fick en tankeställare när jag i samband
            med Husbyvåldsamheterna fick höra om att man på mycket kort tid
            kunde kalla 200 nazister till Tumba för att organisera något slags
            medborgargarde som skulle gå in i Husby och upprätthålla ordningen
            å polisens vägnar. Polisen fick skicka dit tio piketer för att
            reda ut det.
          </note>
          <note>
            Det pågår någonting på den högerextrema sidan som är väldigt
            allvarligt. Det är alltså en ökad organisationsgrad och en ökad
            aktivitet som jag tycker att vi måste vara uppmärksamma på.
          </note>
          <note>
            Det förs nu en diskussion inför öppen ridå mellan moderater och
            centerpartister å den ena sidan och folkpartister å den andra
            sidan om straffskärpningsfrågan. Jag vill bara säga att det är
            väldigt enkelt att, när man ser ett politiskt problem, direkt
            dra fram en straffskärpning och säga: Detta är en quick fix. Det
            här löser problemen.
          </note>
          <note>
            Så är det inte. Jag tror att det krävs helt andra åtgärder för
            att det verkligen ska fungera. En av de åtgärderna handlar om
            att den öppna polisen och Säkerhetspolisen måste samarbeta bättre.
            Det var bakgrunden till mitt förslag till justitieministern, att
            hon skulle kalla till sig Säpochefen och rikspolischefen. Jag
            vet att ni för samtal, men jag sade: Sätt dig ned med dem och
            uppmärksamma dem på det som nu håller på att hända på den högerextrema
            sidan.
          </note>
          <note>
            Vi vet att det klickade i Kärrtorp, när informationen från Säkerhetspolisen
            inte gick som den skulle till den öppna polisen. Det finns säkert
            mycket mer som man behöver göra för att utveckla underrättelsearbetet
            och för att utveckla samarbetet mellan de två polisorganisationerna.
          </note>
          <note>
            Sedan gäller det hatbrotten. Ja, ni tog bort prioriteringen av
            detta i regleringsbrevet. Jag är väl medveten om att detta inte
            är exakt samma typ av brott. Men jag säger att de som begår den
            här typen av brott och som kommer från den högerextrema miljön
            många gånger också begår andra politiska brott. Inriktar man sig
            på hatbrott, det vill säga dem som ger sig på homosexuella och
            invandrare, kommer man också, tror jag, många gånger att fånga
            dem som ägnar sig åt annan typ av politiskt våld.
          </note>
          <note>
            Ta upp det här med rikspolischefen och chefen för Säkerhetspolisen
            igen och prioritera återigen hatbrott!
          </note>
          <note type="speaker">
            Anf. 12 MARIA FERM (MP):
          </note>
          <note>
            Fru talman! När det gäller att värna det demokratiska samtalet
            är det viktigaste att främja en samhällsutveckling där människor
            som uttrycker sin åsikt inte hotas eller trakasseras. All typ
            av våldsbejakande extremism måste motverkas, och det måste tas
            avstånd ifrån den.
          </note>
          <note>
            Vänsterextrema autonoma grupperingar har enligt Säkerhetspolisen
            en tydlig avsikt att agera mot samhällets grundläggande funktioner.
            De har kapacitet att agera på ett stort antal platser över tid
            och rum, och attacker riktas mot såväl förtroendevalda som tjänstemän.
          </note>
          <note>
            Det senaste året har dock aktiviteten från högerextrema grupper
            ökat oroväckande. I gruppernas strategi märks bland annat angrepp
            för att sätta skräck i människor i hela samhällen eller områden.
          </note>
          <note>
            Nazistiska svenska motståndsrörelsens aktiviteter längs Stockholmstunnelbanans
            linje 17 har särskilt uppmärksammats. Turteatern i Kärrtorp lämnade
            i helgen in sin femte polisanmälan om skadegörelse och klotter.
            Den 2 januari upptäcktes hakkors på Stockholms största moské.
            Dagarna efter det utsattes även Hagsätra kapell för detta. På
            flera håll i landet har asylsökande attackerats.
          </note>
          <note>
            Här rör det sig inte om enstaka händelser, utan de blir i sitt
            sammanhang hatbrott som skrämmer människor från att på grund av
            sin etnicitet eller tro röra sig i vissa områden eller vid vissa
            tider.
          </note>
          <note>
            Jag vill också nämna frågan om prioritering av hatbrott. Fram
            till 2008 angav regleringsbreven till Rikspolisstyrelsen och Åklagarmyndigheten
            att hatbrott var ett särskilt prioriterat område. Om rättssamhället
            klarar av att markera mot nazistiskt klotter kan man där förebygga
            en brottsspiral som annars riskerar att landa i grova våldsbrott.
            Ändå har regeringen strukit denna instruktion i regleringsbreven,
            och inte heller i det senaste regleringsbrevet för 2014 nämns
            hatbrott över huvud taget, trots den rädsla som har uppmärksammats
            och den utveckling vi har sett.
          </note>
          <note>
            Justitieministern har i ett svar på en skriftlig fråga till riksdagen
            som jag har ställt meddelat att regeringen kommer att ge Rikspolisstyrelsen
            i uppdrag att utveckla polisens arbete för att bekämpa hatbrott.
            Det är positivt. Vad som vore bättre är om regeringen också gjorde
            hatbrott till ett särskilt prioriterat område. Här behövs en riktig
            förändring.
          </note>
          <note>
            Ett stort hot mot demokratin är också de eskalerande attackerna
            mot antirasister och de hatbrott som sker i kölvattnet av bland
            annat Sverigedemokraternas och den av Kent Ekeroth finansierade
            sajten Avpixlats hatretorik. Några exempel på attacker mot det
            demokratiska samtalet är hur den antirasistiska sajten Inte rasist,
            men i höstas utsattes för överbelastningsattacker i samband med
            att man skrivit en granskande text om just Björn Söder.
          </note>
          <note>
            När Carolina Moberg Farraj skrev ett öppet brev till Jimmie Åkesson
            om hur hon som muslimsk kvinna blir attackerad av rasister fick
            hon utstå hatmejl, telefonsamtal och att hängas ut på hatbloggar.
          </note>
          <note>
            Detta är två exempel på grova övergrepp på demokratin och yttrandefriheten
            som kräver en helt annan politik än att enbart skärpa straffen
            för brott mot politiker. När Sverigedemokraterna ensidigt föreslår
            straffskärpning för de dåd som riktas mot dem själva vore det
            klädsamt om de också tog avstånd från de dåd som utförs i kölvattnet
            av deras hatretorik.
          </note>
          <note type="speaker">
            Anf. 13 ROGER HADDAD (FP):
          </note>
          <note>
            Fru talman! Det är Sverigedemokraterna som har begärt debatten
            mot det politiska våldet, och det är med stor besvikelse jag noterar
            att Richard Jomshof särskilt lyfter fram våldsbejakande islamistisk
            extremism och vänsterextremism. Men, fru talman, jag är inte förvånad.
            Jag var beredd och utgick från att det var det upplägget Sverigedemokraterna
            skulle ha.
          </note>
          <note>
            Jag tycker att man måste vara konsekvent. Man måste fördöma alla
            former av extrema miljöer och politiskt våld, oavsett om de kommer
            från vänster eller höger.
          </note>
          <note>
            Vi som deltog i demonstrationer mot rasism i Västerås saknade
            Sverigedemokraterna. Det var det enda partiet som inte deltog.
            Jag tror att mina partikamrater som deltog i Kärrtorp mot rasism
            och nazism även där saknade Sverigedemokraterna. Det måste vara
            trovärdigt när man begär en sådan här debatt att det ska handla
            om att ta ställning mot alla former av våld.
          </note>
          <note>
            Fru talman! När det gäller utredningen om gränsdragningsproblemen
            har jag förståelse för att det inte är så självklart att vi ruckar
            på principen och inför ett särskilt brott mot förtroendevalda.
            Samtidigt är det inte fråga om en quick fix, som svar till Morgan
            Johansson som talade om en quick fix. Nej, det är ingen quick
            fix, men det var ett socialdemokratiskt statsråd som tillsatte
            en parlamentarisk kommitté som 2006 i politisk enighet föreslog
            att det skulle införas en skärpning i lagstiftningen som grund
            vid hot mot förtroendevalda. Kommittén leddes av Berit Högman.
            Samtliga deltagande politiska partier från riksdagen sade ja till
            förslaget.
          </note>
          <note>
            Det här är ett förslag som kommer att kartläggas och utvärderas
            igen. Jag välkomnar det. Sedan kan vi i Folkpartiet tycka att
            man ska ta steget, men vi inväntar utredningen som ska läggas
            fram i juni.
          </note>
          <note>
            Motivet och bakgrunden är att vi ska ta till oss av vad Brottsförebyggande
            rådet har fört fram om varför många förtroendevalda inte anmäler.
            Det är därför att de upplever att det inte händer så mycket.
          </note>
          <note>
            Först måste naturligtvis fler anmäla hot – det är nummer ett
            – så att polis och åklagare har en chans att göra något. Det andra
            är att lagen måste skärpas för att signalera att de juridiska
            instanserna kommer att ta hoten på allvar. Det tredje är att Brottsförebyggande
            rådet har visat att flertalet inte behöver råd och stöd när de
            anmäler hot, men de som verkligen behöver mycket råd och stöd
            har fått knapphändigt stöd eller nästan inget alls. Då frågar
            man sig återigen varför man över huvud taget ska bemöda sig om
            att anmäla om man inte får hjälp.
          </note>
          <note>
            Det här är en intressant debatt. Vi får se vad den leder till,
            men jag hoppas att det viktigaste budskapet från samtliga riksdagspartier
            blir att vi tar avstånd från alla former av extremism.
          </note>
          <note type="speaker">
            Anf. 14 JOHAN LINANDER (C):
          </note>
          <note>
            Fru talman! I mitt första inlägg sade jag att en undersökning
            visar att Centerpartiet är minst utsatt för politiskt våld. Det
            är jag givetvis glad för. Men bakom statistiken och ett lägre
            procenttal finns ändå åtskilliga hot, kränkningar och våldshandlingar.
          </note>
          <note>
            I somras fick Centerpartiets ungdomsförbunds ordförande Hanna
            Wagenius ett samtal. Mannen som ringde kallade henne landsförrädare.
            Han sade att han skulle hitta henne och döda henne.
          </note>
          <note>
            Vem som helst förstår hur obehagligt och skrämmande det är att
            få ett sådant samtal. Är det ett skämt eller är det allvar? Finns
            han nära? Vågar jag gå ut?
          </note>
          <note>
            Mannen var medlem i Sverigedemokratisk Ungdom och kunde spåras,
            och i oktober dömdes han för olaga hot och även för två fall av
            misshandel som han också har gjort sig skyldig till.
          </note>
          <note>
            Hur får en ung politiskt aktiv man för sig att ringa och hota
            en ung politiskt aktiv kvinna för att hon tycker annorlunda än
            han själv? Det kan finnas många förklaringar, men att höga partiföreträdare
            i det egna partiet själva begår brott mot politiska motståndare
            gör självklart steget enklare att ta för den unge mannen. När
            han vet att de han ser upp till i partiledningen själva förtalar
            politiska motståndare legitimerar det den typen av handlingar:
            politiskt våld mot politiska motståndare.
          </note>
          <note>
            En annan förklaring kan säkert vara, som flera andra har varit
            inne på, en ung osäker man som ständigt lär sig och tar till sig
            av det som står på diverse sajter på nätet, till exempel Avpixlat,
            som en av Sverigedemokraternas riksdagsledamöter har hjälpt till
            att finansiera. Det är en webbplats som är fylld av hat, hot och
            kränkningar.
          </note>
          <note>
            De allra flesta som läser den typen av texter gör inte som det
            står. Det är tur. 99,9 procent går inte ut och köper en spade
            för att misshandla en person, eller ännu värre gräva ned en person,
            fastän någon uppmanar till det genom att skriva: Jag förespråkar
            inte våld, men det finns spadar på Jula.
          </note>
          <note>
            Förhoppningsvis planerar inte någon ett massmord på muslimer
            bara för att det gång på gång finns texter där det står hur underbart
            det vore utan muslimer på jorden. De allra flesta tror förhoppningsvis
            inte på myter som att islam förespråkar våldtäkt som straff mot
            kvinnor. Men, fru talman, det finns personer som blir inspirerade,
            som känner att deras idéer om våld mot politiska motståndare legitimeras,
            att det blir acceptabelt, normalt, att hata, hota och kränka.
            Det är till och med helt okej att ringa upp till en politisk motståndare
            och hota denna till livet.
          </note>
          <note>
            Nu har Richard Jomshof inlägget efter mig. Snälla! Berätta hur
            du och ni i Sverigedemokraterna ser på kopplingen mellan att stötta
            den typen av hat, hot och kränkningar som finns på till exempel
            Avpixlat och det som händer senare. Ser ni att det finns en koppling?
            Förstår ni?
          </note>
          <note>
            Om inte vi riksdagsledamöter, politiska företrädare, står upp
            mot alla former av politiskt våld kommer vi indirekt att säga
            till dem som har den typen av idéer att det kanske är okej att
            bete sig så. Vi måste bete oss väl mot varandra och ta avstånd
            från den typen av politiskt våld. Då först kan vi komma någonstans
            och bekämpa politiskt våld.
          </note>
          <note type="speaker">
            Anf. 15 RICHARD JOMSHOF (SD):
          </note>
          <note>
            Fru talman! Ansvaret för det politiska våldet ligger inte bara
            hos de enskilda våldsverkare eller grupperingar som utför våldshandlingarna.
            Ansvaret vilar också tungt på de delar av etablissemanget av makthavare
            och journalister som i samförstånd anser:
          </note>
          <note>
            Inte nog med det – det verkar dessutom vara så att många journalister
            och politiker anser att det vänsterextrema våldet är finare och
            mindre allvarligt än annat politiskt våld, vilket bland annat
            kristdemokraten mycket föredömligt tidigare här redogjorde för.
          </note>
          <note>
            Låt mig ge några exempel. Vi har vänsterextremisten och sångaren
            i hiphopgruppen Kartellen som bland annat blev dömd för att ha
            mordhotat min partiledare Jimmie Åkesson. Inte långt därefter
            blev han inbjuden till politikerveckan i Almedalen förra året.
          </note>
          <note>
            Vi har artisten Timbuktu, som lanserade en låt där han sjöng
            om att hänga Jimmie Åkesson i en flaggstång och misshandla sverigedemokrater
            till koma. I samband med det bjöds han in till riksdagen för att
            ta emot ett pris. Lite småmysigt.
          </note>
          <note>
            Jag har väldigt svårt att förlika mig med att hela sjuklövern,
            inklusive vår talman, dock inte tjänstgörande talmannen vad jag
            vet, valde att demonstrera sida vid sida med vänsterextrema grupperingar
            i Kärrtorp, samma vänsterextremister som Säpo anser vara det främsta
            hotet mot vår demokrati.
          </note>
          <note>
            Expressenkrönikören Britta Svensson skrev bland annat följande
            om hur hon upplevde manifestationen i Kärrtorp. Jag citerar:
          </note>
          <note>
            – – – aggressiva utfall från scenen, sånger om Jimmie Åkesson
            – skicka grisen till slakt och långa tal om helt andra politiska
            frågor fick mig till slut att förstå att jag inte alls, som jag
            trott, var på en antinazistisk demonstration, utan på ett vänstermöte
            med extrema inslag. 15 000 av demonstrationsdeltagarna droppade
            av, kvar var 1 000 frälsta med knytnävarna i luften.
          </note>
          <note>
            Jag tror det var den största politiska och medmänskliga miss
            jag någonsin sett någon göra. Jag åkte linje 17 tillbaka hem,
            nedslagen. På ena sidan dessa vidriga nazister. Och på den andra
            detta hat.
          </note>
          <note>
            Fru talman! Naturligtvis är det viktigt att protestera mot nazism,
            naturligtvis . Men att göra det sida vid sida med andra våldsgrupperingar
            är inte trovärdigt. Vad sjuklövern och talmannen gjorde i det
            här fallet var att legitimera dessa grupper och därmed också delar
            av det politiska våldet.
          </note>
          <note>
            För mig är det mycket enkelt: Antingen är man mot alla former
            av politiskt våld, eller så är man det inte. Jag struntar fullständigt
            i om gruppen kallar sig för Svenska motståndsrörelsen, Antifascistisk
            aktion eller Revolutionära fronten; för mig är det samma skräp.
            Det spelar ingen roll vad de heter. De ska motverkas, bekämpas
            och bekämpas hårt.
          </note>
          <note>
            Det verkar dessutom finnas en utbredd uppfattning som gör gällande
            att den som yttrar obekväma åsikter i själva verket får skylla
            sig själv om man utsätts för hot och våld. En som tycker så är
            vår statsminister Fredrik Reinfeldt. Under valrörelsen 2010 menade
            Reinfeldt att sverigedemokrater som blev utsatta för våld har
            sig själva att skylla. Några dagar efter Reinfeldts uttalande
            blev en sverigedemokratisk sympatisör i Göteborg misshandlad av
            40 personer när han delade ut flygblad. De knivhögg honom i axel,
            i rygg, i ben och han fick en flaska i huvudet. Även om han överlevde
            sviterna med en förlamad hand valde han, föga förvånande, att
            sluta med politiken.
          </note>
          <note>
            Fru talman! Jag vill ställa ett par frågor till justitieministern:
            Håller justitieministern med statsministern om att sverigedemokrater
            som utsätts för politiskt våld har sig själva att skylla? Om inte,
            kan justitieministern här och nu ta avstånd från statsministerns
            uttalande?
          </note>
          <note type="speaker">
            Anf. 16 CHRISTINA HÖJ LARSEN (V):
          </note>
          <note>
            Fru talman! Låt oss nu prata om det här med lika goda kålsupare.
            Som vi hört vid ett antal tillfällen tidigare försöker politiska
            motståndare ibland likställa Vänsterpartiets politiska metoder
            med SD:s. Ur ett högerextremt perspektiv är den sortens jämförelser
            väldigt varmt välkomna eftersom man där låter påskina att SD är
            ett parti som alla andra, att Åkesson är precis som Sjöstedt.
          </note>
          <note>
            Det borde vara uppenbart för alla demokrater att det är ohederligt
            att likställa ett demokratiskt socialistiskt parti, sprunget ur
            arbetarrörelsen, med ett parti med rötter i nazismen som aktivt
            stöder en hatsajt som Avpixlat och har en tydlig islamofobisk
            retorik. Men framför allt, och det här viktigt, är det kontraproduktivt
            för oss alla som vill ha ett samhälle fritt från intolerans att
            Sverigedemokraternas rasistiska verklighetsbeskrivning och avhumaniserade
            retorik likställs med Vänsterpartiets demokratiska strävan efter
            ett jämlikt, solidariskt och rättvist samhälle som rymmer oss
            alla andra. Vi må tycka olika, men det är viktigt att vi är överens
            om att vi är någonting helt åtskilt från Sverigedemokraterna.
            Det tycker jag att även Tuve Skånberg borde inse.
          </note>
          <note>
            Även när meningsmotståndare, fru talman, försöker peta in Vänsterpartiet
            i ett sammanhang med så kallade vänsterextrema eller autonoma
            grupper blir jämförelsen att vi skulle utöva samma våld som de
            högerextrema alldeles orimlig. De senaste 20 åren har minst 20
            mord begåtts av personer med högerextrema kopplingar.
          </note>
          <note>
            Nu när jag har tillfälle vill jag påminna om några som har fått
            sätta livet till genom dessa extremisters dåd, människor som vi
            aldrig ska glömma.
          </note>
          <note>
            Låt oss till exempel minnas John Hron och Gerard Gbeyo. Låt oss
            minnas Björn Söderberg, som dödades i sitt eget hem på grund av
            den antirasistiska kamp som han förde såväl i det politiska som
            i det fackliga arbetet. Det är 3 av 20 personer som dödats av
            högerextremistiska rasister, fru talman. Det innebär dock inte
            att man på något sätt kan legitimera andra typer av våld.
          </note>
          <note>
            Fru talman! Det pågår ett annat mer lågintensivt våld mot moskéer,
            synagogor, kyrkor och samlingslokaler. Med hakkors och nidord
            skapas ett hot om våld som riskerar att begränsa människors möjligheter
            att fritt visa religionstillhörighet och utöva sin religion.
          </note>
          <note>
            Våld är en välkänd högerextrem strategi som har två syften. Det
            ena är att skrämma bort det breda folkliga motståndet, som när
            man attackerar en manifestation som den i Kärrtorp. Det andra
            är att försöka utmåla motståndarna som lika bra kålsupare genom
            att skapa våldsamma sammandrabbningar.
          </note>
          <note>
            När delar av medierna efter Kärrtorp i första omgången felaktigt
            beskrev angreppet på demonstrationen som sammandrabbningar mellan
            grupper eller en demonstration som urartade ser vi tyvärr att
            nazisternas strategi delvis lyckades. Men det är naturligtvis
            inte en sann beskrivning. I Kärrtorp såg vi att vi kan samla brett
            kring en annan verklighetsbild och att hotet om nazistiskt våld
            aldrig får eller kan minska bredden i det antirasistiska engagemanget.
          </note>
          <note type="speaker">
            Anf. 17 TUVE SKÅNBERG (KD):
          </note>
          <note>
            Fru talman! Christina Höj Larsen talade om vilka partier som
            har sina rötter i våld. Behöver jag utveckla det mycket närmare?
          </note>
          <note>
            Låt mig sätta detta i ett nutida sammanhang. Expressen gjorde
            nyligen en uthängning av diverse så kallade näthatare, i flera
            fall personer som hade varit eller var förtroendevalda för Sverigedemokraterna.
            Det är rätt och riktigt. Att man gjorde det i ett öppet samarbete
            med en organisation som frontas av en vänsterextrem dömd våldsbrottsling
            med Afakopplingar är däremot ytterst anmärkningsvärt. För källa
            se Ljusets fiender s. 352.
          </note>
          <note>
            Hade Expressen kunnat tänka sig att samarbeta med dömda våldsbrottslingar
            med kopplingar till grupperingar på den extrema högerkanten? Nej,
            troligen inte. Slutsatsen blir ånyo att man i det offentliga samtalet
            har en förlåtande attityd mot vänstervåldet. Detta måste få ett
            slut. I den här kammaren har vi dess värre två partier som har
            en historia och rötter i att försvara sina åsikter med våld. De
            har problem med partimedlemmar och förtroendevalda som inte respekterar
            de demokratiska spelreglerna.
          </note>
          <note>
            I Sverigedemokraternas fall har detta fått partiledningen att
            införa något slags nolltolerans. Att det ens har varit nödvändigt
            säger ju självklart en hel del om vilken människosyn de företräder
            och vilka ljusskygga individer som har lockats till den politik
            som man för. Att inte Sverigedemokraterna ser den kopplingen är
            anmärkningsvärt.
          </note>
          <note>
            Men i Vänsterpartiet finns ingen nolltolerans, ingen systematisk
            utrensning. Använd gärna nästa inlägg till att ta ett konsekvent
            avstånd och säga att det inom Vänsterpartiet finns nolltolerans
            mot våld! Säg också att ni har en utrensning, men än har vi inte
            sett det. Där sitter både diktaturkramare och våldsbejakare oftast
            i tryggt bo så länge som de tar avstånd från ordet kommunist.
          </note>
          <note>
            I december förra året uteslöts kommunpolitikern och Ung Vänster-ordföranden
            i Örebro Markus Allard ur Vänsterpartiet. Anledningen var att
            han gillade våldsorganisationen Revolutionära fronten på Facebook.
            Sedan stod han fast vid att han tyckte att det var en bra organisation,
            när medierna ställde honom till svars. Vänsterpartiets ledning
            var dock tydlig. Det var inte okej, så man uteslöt honom.
          </note>
          <note>
            Men så hände det otroliga. I partiets gräsrotskretsar startades
            det ett twitterupprop, #uteslutmigmed. I ett uppföljande inslag
            från SVT ställde sig många av Ung Vänsters distriktsordförande
            runt om i landet på Allards sida. Revolutionära fronten – som
            har våld och misshandel som arbetsredskap – gör i grunden ett
            bra jobb, säger man.
          </note>
          <note>
            Fru talman! Det är uppenbart att Vänsterpartiet har ett stort
            behov av att utföra ett omfattande saneringsarbete i sina egna
            led. Det rör inte heller bara gräsrotsaktivister i partiet. Vid
            demonstrationer har Vänsterpartiet inga problem att tåga tillsammans
            med våldsvänstern, och det handlar inte bara om våldselement som
            frivilligt sluter upp vid Vänsterpartiets sida.
          </note>
          <note>
            I höstas arrangerades en antirasistisk demonstration organiserad
            av Vänsterpartiet tillsammans med inte bara de vanliga diktaturkramande
            organisationerna som Kommunistiska partiet utan också Revolutionära
            fronten. Vill Vänsterpartiet ta avstånd från detta?
          </note>
          <note type="speaker">
            Anf. 18 Justitieminister BEATRICE ASK (M):
          </note>
          <note>
            Fru talman! Jag vill börja med att påpeka att det i Kärrtorp
            greps och häktades både vänster- och högerextremister. Extremister
            finns det av olika schatteringar, och de är lika eländiga oavsett
            vilken sort, därför att de vill undergräva demokrati och det fria,
            öppna samhället.
          </note>
          <note>
            Jag tror att man ska passa sig för att ifrågasätta större evenemang
            typ det i Kärrtorp. Väldigt många vanliga människor engagerade
            sig. Jag förstår att det var många vänstermänniskor och högermänniskor
            där, och allt vad det nu kunde vara. Jag hade ingen möjlighet
            att vara med själv, men jag träffade många människor under de
            dagarna som ville engagera sig och göra någonting. Majoriteten
            i det här landet gillar inte politiska oroligheter och politiskt
            våld. De kräver att valrörelser och politiska debatter sker i
            en form och i en ton som är anständig i ett civiliserat samhälle.
          </note>
          <note>
            Vi har ett ansvar att på olika sätt förebygga oro, våld och ett
            tonläge som skapar svårigheter för människor att vara förtroendevalda
            eller att delta i den politiska debatten.
          </note>
          <note>
            Jag konstaterar också att våldsbejakande extremister inte har
            haft någon större påverkan på vårt samhälle, och det ska vi vara
            glada för. Men enskilda människor och enskilda rörelser har farit
            väldigt illa, och det är allvarligt. Det måste vi arbeta emot.
          </note>
          <note>
            Däremot har vi fått lida av politiskt våld i den meningen att
            det finns förtroendevalda med annan bakgrund som på annat sätt
            har utsatts för våld och brottslighet, och det måste vi komma
            till rätta med.
          </note>
          <note>
            Arbetet för att planera och organisera valrörelsen på ett riktigt
            bra sätt är därför en viktig angelägenhet för var och en av oss
            i denna kammare. Vi kan inte bara diskutera vems felet är. Vi
            måste faktiskt arbeta praktiskt också.
          </note>
          <note type="speaker">
            Anf. 19 MORGAN JOHANSSON (S):
          </note>
          <note>
            Fru talman! Jag väntade väldigt länge på att i Richard Jomshofs
            inlägg få höra honom leda i bevis hur Socialdemokraterna skulle
            ha legitimerat politiskt våld. Men han sade ingenting om det,
            trots att han lovade det i sitt första inlägg. Om man över huvud
            taget ska tolka hans inlägg var det väldigt många socialdemokrater
            som var med och demonstrerade i Kärrtorp. Det var ju 16 000 som
            var med och demonstrerade. Ska jag tolka hans inlägg så, att detta
            är legitimering av politiskt våld? Richard Jomshof har ett inlägg
            kvar, så vi får se om han då kan säga någonting om det här.
          </note>
          <note>
            Jag har inte sagt absolut nej till ändrad lagstiftning och straffskärpning.
            Också jag vill gärna se den utvärdering som regeringen nu har
            beställt. Vad jag sade var att man inte ska tro att det finns
            någon quick fix. Att bara införa en straffskärpning löser inte
            problemet.
          </note>
          <note>
            Det finns mycket mer att hämta i ett bättre underrättelsesamarbete,
            framför allt mellan den öppna polisen och Säkerhetspolisen. Det
            var därför som jag lyfte fram förslaget om att justitieministern
            ska ta upp detta med polisorganisationerna.
          </note>
          <note>
            Rent allmänt tror jag att vad vi ser i Sverige är väldigt oroande.
            Det sker en ökad polarisering och en ökad brutalisering av det
            offentliga samtalet. Det finns en samhällstendens att ökade klyftor
            och motsättningar får mer konkreta och ibland våldsamma uttryck.
            Sammanhållningen i vårt samhälle är på väg att brytas upp. Och
            det tror jag att det ökade politiska våldet är ett uttryck för.
            Det är kanske den riktigt stora utmaning som vi har framför oss,
            nämligen att föra en politik som håller ihop vårt land så att
            vi blir ett land som återgår till en bättre sammanhållning människor
            emellan.
          </note>
          <note type="speaker">
            Anf. 20 MARIA FERM (MP):
          </note>
          <note>
            Fru talman! En avslutande fråga som jag vill lyfta fram och som
            det finns fog att diskutera är omfattningen av Säkerhetspolisens
            ansvar. Dess ansvar måste så klart vara avgränsat till den centrala
            statsledningen. Men det finns vissa gränssnitt som borde undersökas
            närmare.
          </note>
          <note>
            En riksdagsledamot, till exempel, som lämnar sitt uppdrag blir
            direkt av med Säkerhetspolisens personskydd. Även om den lokala
            polismyndigheten ska ta vid finns det risker förknippade med detta.
            Kanske har avgången föregåtts av en stor medial debatt som gjort
            att säkerhetsläget just vid avgången är som allra mest kritiskt.
            Samma sak gäller för statsråd. Inte heller riksdagskandidater
            omfattas av Säkerhetspolisens personskydd.
          </note>
          <note>
            Det kan bli problem om det skulle leda till att personer inte
            vill eller inte vågar kandidera, inte vill eller inte vågar avgå
            från ett uppdrag i den centrala statsledningen. Även ungdomsförbunden
            har en central roll i en demokrati. Många gånger är företrädare
            för ungdomsförbunden utsatta för en stor medial exponering, men
            inte heller de är Säkerhetspolisens ansvar. Inte heller har Säkerhetspolisen
            ansvar för partisekreterare som inte har en riksdagsplats.
          </note>
          <note>
            Det är viktigt att utreda hur skyddet över huvud taget kan stärkas
            för demokratiska nyckelpersoner som inte ingår i den centrala
            statsledningen och huruvida Säkerhetspolisens ansvar bör ändras.
            Dessutom borde det göras en översyn av under vilken tid som skyddet
            ska finnas.
          </note>
          <note>
            På det stora hela driver Miljöpartiet att en bred översyn bör
            göras av skyddet för politiker. Ett av de förslag som kan övervägas
            är att likställa brott mot tjänstemän med brott mot politiker.
            Men det är inte någonting som automagiskt skulle lösa den här
            frågan, utan det behövs mycket mer långsiktiga åtgärder och ett
            förändrat samhällsklimat.
          </note>
          <note type="speaker">
            Anf. 21 ROGER HADDAD (FP):
          </note>
          <note>
            Fru talman! Jag trodde att den här debatten handlade om att vi
            politiker som finns i Sveriges riksdag ska stå upp för våra demokratiska
            principer mot all typ av extremism.
          </note>
          <note>
            Oavsett om det är oskyldiga människor, barnfamiljer, kvinnor
            och män som går med sina barnvagnar ska de inte attackeras av
            nazister i en manifestation. Förtroendevalda som är engagerade
            i riksdagen eller i kommuner ska inte angripas för att de är folkpartister
            eller socialdemokrater, eller sverigedemokrater.
          </note>
          <note>
            Även om vi inte säger någonting har vi ett ansvar i den här frågan,
            men beroende på hur vi agerar och hur vi uttrycker oss bidrar
            vi också, Richard Jomshof, till den situation som Sverige befinner
            sig i.
          </note>
          <note>
            Det är inte någon folkpartist som eldar på i Skåne så att det
            målas hakkors på moskéerna. Det är inte en folkpartist som eldar
            på i Stockholm så att synagogorna och moskéerna får hakkors på
            dörrarna.
          </note>
          <note>
            Kärrtorpsstockholmarna blev trötta på vartenda rasistiskt tecken
            och hakkors på sitt torg. Det var därför man demonstrerade. Man
            vill slippa se den här typen av politisk symbol när man är på
            väg till sin skola eller till affären.
          </note>
          <note>
            Jag kan garantera, Richard Jomshof, att det inte är Folkpartiet,
            alliansföreträdarna eller våra kamrater på den andra sidan som
            bidrar till främlingsfientligheten – den ökar tyvärr i Sverige
            – som i nästa steg uttrycks i form av extrema åsikter på högerkanten.
          </note>
          <note>
            Vi har varit glasklara i vartenda inlägg här: Vi tar avstånd
            från alla extrema inslag och från politiskt våld.
          </note>
          <note>
            När jag tittar på Sverigedemokraternas inlägg och ser deras utpekande
            av islam och invandrarna, talet om assimilering och invandrarnas
            problem oavsett om det handlar om skolpolitik eller rättspolitik,
            förstår jag att allt detta underblåser denna situation.
          </note>
          <note type="speaker">
            Anf. 22 JOHAN LINANDER (C):
          </note>
          <note>
            Fru talman! Allt våld är fel. Allt politiskt våld är fel, oavsett
            om det är fysiskt våld eller språkligt, verbalt våld i form av
            hot och kränkningar. Allt politiskt våld är fel, oavsett om det
            vänds mot centerpartister, vänsterpartister, sverigedemokrater
            eller andra. Ingen som utsätts för våld får skylla sig själv.
          </note>
          <note>
            Det minsta man kan begära av ledare för riksdagens partier är
            att de på alla sätt ska ta avstånd från alla former av politiskt
            våld, både i ord och i handling, inte acceptera förtal av politiska
            motståndare och inte samarbeta med webbplatser där hat, hot och
            kränkningar är affärsidén.
          </note>
          <note>
            I denna debatt har vi hört Sverigedemokraternas upprördhet över
            våld mot det egna partiet. Jag håller med Richard Jomshof om det
            förkastliga i att störa andra partiers verksamhet. Men hade det
            inte varit lämpligt med lite självkritik också? I tre inlägg hittills
            har Jomshof inte nämnt ett ord om hur det egna partiets företrädares
            handlingar legitimerar politiskt våld. Det är inte trovärdigt
            att i ena sekunden förskräckas över politiskt våld mot det egna
            partiet, och i ord hävda sitt motstånd mot allt politiskt våld,
            och i nästa sekund i handling legitimera politiskt våld mot politiska
            motståndare.
          </note>
          <note>
            Jag lovar att Centerpartiet vid varje tillfälle ska försvara
            allas, inklusive Sverigedemokraternas, rätt att demonstrera och
            uttrycka sina åsikter utan att störas av motdemonstranter, om
            Richard Jomshof lovar att ta tag i Sverigedemokraterna och se
            till att partimedlemmar i allmänhet och partitoppen i synnerhet
            inte fortsätter att förtala, kränka och legitimera politiskt våld
            mot andra.
          </note>
          <note type="speaker">
            Anf. 23 RICHARD JOMSHOF (SD):
          </note>
          <note>
            Fru talman! För att få bukt med det politiska våldet krävs en
            rad kraftfulla åtgärder.
          </note>
          <note>
            Straffen för våldsbrott behöver skärpas.
          </note>
          <note>
            Det behövs ett förbättrat skydd för hotade politiker, även utanför
            riksdagen.
          </note>
          <note>
            Det måste till ett intensifierat och samordnat myndighetsansvar
            för att bekämpa dessa grupper. Polisen bör arbeta mot de våldsbejakande
            politiska grupperingarna oavsett vilken partifärg de har, på samma
            sätt som man till exempel arbetar mot kriminella mc-gäng. Det
            ska vara jobbigt att vara politisk våldsverkare, oavsett politisk
            färg. De ska punktmarkeras. De ska myndighetsgranskas.
          </note>
          <note>
            Vi bör dra in alla eventuella kommunala och statliga bidrag till
            våldsbejakande, revolutionära politiska grupperingar. Den så kallade
            Glassfabriken i det S-styrda Malmö är ett bra exempel på hur det
            inte ska få gå till. Trots vädjanden från polisen har den våldsbejakande
            autonoma vänstern fått behålla sin samlingsplats och sina kommunala
            bidrag. Det är oacceptabelt.
          </note>
          <note>
            Det är inte nog med det. Samtliga riksdagspartier och deras ungdomsförbund
            bör avkrävas absolut nolltolerans mot politiskt våld och mot dem
            som utövar det. Det håller inte att, som Socialdemokraterna och
            Vänsterpartiet gör, stå i denna talarstol och fördöma politiskt
            våld samtidigt som exempelvis de egna ungdomsförbunden återkommande
            legitimerar, samarbetar och samverkar med politiska våldsorganisationer,
            som exempelvis Suf, Afa och Revolutionära fronten.
          </note>
          <note>
            Vad gäller mitt parti kommer vi att ta vårt ansvar. Inte under
            några som helst omständigheter kommer vi att ha med den sortens
            grupperingar att göra. Och visar det sig att någon tillhör en
            sådan gruppering eller att någon uttrycker våld, som till exempel
            SDU:aren som nämndes tidigare, åker den personen ut med huvudet
            före.
          </note>
          <note>
            Det är annorlunda i vissa andra partier, till exempel Vänsterpartiet.
            Där har man Simon Fors uppe i norra Sverige, som återkommande
            hotar politiker och mordhotar journalister men som får sitta kvar.
            Det är inte hållbart.
          </note>
          <note>
            Vi kommer att ta vårt ansvar. Frågan är om övriga partier kommer
            att ta sitt ansvar.
          </note>
          <note>
            Avslutningsvis beklagar jag att justitieministern inte kan ta
            avstånd från statsministerns uttalande att Sverigedemokraterna
            får skylla sig själva när de utsätts för våld.
          </note>
          <note type="speaker">
            Anf. 24 CHRISTINA HÖJ LARSEN (V):
          </note>
          <note>
            Fru talman! Politiskt våld, hot och hat speglar hur samhället
            i stort ser ut. På kort sikt behöver vi se till att polisen kraftfullt
            prioriterar denna typ av brottslighet, som syftar till att tysta
            och inskränka människors möjlighet att ta plats i samhället och
            nyttja sina rättigheter.
          </note>
          <note>
            Vänsterpartiet föreslår dessutom en nätombudsman för att stödja
            och hjälpa dem som utsätts för kränkningar på nätet samt driva
            skadeståndsprocesser.
          </note>
          <note>
            Men på lång sikt, fru talman, krävs det mycket mer.
          </note>
          <note>
            Det är ingen slump att kvinnor som tar plats i den offentliga
            debatten drabbas av sexualiserat hat, för vi lever i ett patriarkat.
          </note>
          <note>
            Det är ingen slump att människor som upplevs som mörka eller
            som bär religiös eller kulturell klädsel drabbas av hat och hot,
            för vi lever i ett samhälle med strukturell rasism där normen
            fortfarande sätter likhetstecken mellan svenskhet och det blonda
            och blåögda.
          </note>
          <note>
            Det är inte heller en slump att människor som lever samkönat
            eller med annan könstillhörighet drabbas av hatbrott och hot,
            för vi lever i ett heteronormativt samhälle där relationen mellan
            man och kvinna och stereotypa könsroller fortfarande är norm.
          </note>
          <note>
            För Vänsterpartiet, fru talman, är det självklart att ta ett
            politiskt ansvar för att förändra detta samhälle. Vi kämpar för
            ett jämlikt samhälle som inkluderar alla, fritt från rasism och
            diskriminering. Sverigedemokraterna, som begärt dagens debatt,
            väljer däremot – på samtliga punkter – att föra en politik som
            splittrar, pekar ut och begränsar människors möjligheter att ta
            del av samhället. Ekeroth, som gick omkring med järnrör på stan,
            får sitta kvar i riksdagen, och Sverigedemokraterna kan begära
            en sådan här debatt. Man fortsätter att finansiera Avpixlat.
          </note>
          <note>
            Det är alltså här skiljelinjen går mellan dem och oss: reaktionär
            intolerans eller jämlik gemenskap.
          </note>
          <note type="speaker">
            Anf. 25 TUVE SKÅNBERG (KD):
          </note>
          <note>
            Fru talman! Christina Höj Larsen hade nyss sitt tredje och sista
            tillfälle att ta avstånd från våld och samarbete med våldsorganisationer
            men gjorde det inte. Jag tycker att det är tragiskt.
          </note>
          <note>
            Demonstrationen i Göteborg som Vänsterpartiet arrangerade tillsammans
            med Revolutionära fronten är bara ett exempel på organiserat samarbete
            med organisationer som har en tvivelaktig syn på våld. I Almedalen
            i somras bjöd Vänsterpartiet gladeligen in organisationen Megafonen
            till ett panelsamtal om skolan. I Stockholm skriver Vänsterpartiet
            i ett pressmeddelande att partiet understryker vikten av att ge
            stöd till Megafonen i Husby.
          </note>
          <note>
            Megafonen är kanske mest känd för att under Husbykravallerna
            ha uttryckt förståelse för bilbränder och stenkastning och menat
            att samhället blott har sig självt att skylla.
          </note>
          <note>
            Megafonen tyckte också att tårtkastningen på Jimmie Åkesson var
            en utmärkt demokratisk handling. I ett öppet brev till kvinnan
            som kastade tårtan skriver de: Vi klappade och vi jublade när
            vi fick se kladdet smeta ut sig på hans ansikte. Tack. Från djupet
            av våra hjärtan. Är det en organisation som Vänsterpartiet tycker
            är en lämplig samarbetspartner? Vi har inte fått något svar från
            Vänsterpartiet tidigare, och vi kommer av debattekniska skäl inte
            att få något svar nu heller. Men det är talande.
          </note>
          <note>
            Vi har inte bara en front i den här kammaren; vi har två. Båda
            partierna har ett arbete att göra för att ta avstånd från våld
            och från att samarbeta med våldsbenägna personer och organisationer.
          </note>
          <note>
            (Applåder)
          </note>
          <note type="speaker">
            Anf. 26 Justitieminister BEATRICE ASK (M):
          </note>
          <note>
            Fru talman! Det är intressant att lyssna på den här debatten
            eftersom man i någon mening förstår varför det är svårt att komma
            framåt i arbetet för att skapa en lugnare ton i diskussionen.
          </note>
          <note>
            Det finns extrema sidor. Det finns förståelse för än den ena,
            än den andra. Men vill vi på fullt allvar göra något åt problemet
            med det politiska våldet måste vi arbeta för att komma åt de politiskt
            extrema rörelserna. Det kan vi göra dels genom att punktmarkera
            dem, dels genom att på olika sätt vinna ungdomar för demokratiska
            värderingar i ett långsiktigt arbete. Demokrati måste man som
            bekant vinna varje dag.
          </note>
          <note>
            Det är viktigt, tror jag, att bedriva det arbetet. Valrörelsen
            måste handla mycket om att bedriva arbetet långsiktigt. Vi måste
            också öppna vägar för dem som vill lämna den här typen av extrema
            rörelser.
          </note>
          <note>
            När vi diskuterar politiskt våld tycker jag dock att det är på
            sin plats att markera att mycket av den oro som framkommer i undersökningar
            handlar om ordförande i socialnämnden i små kommuner, om kommunstyrelseordförande,
            inte om flashiga löpsedelsdemonstrationer och annat. Det handlar
            om svåra beslut i socialnämnden som gör att man får telefonsamtal
            på nätterna eller på olika sätt blir uppvaktad.
          </note>
          <note>
            Där är det planerade arbetet för valrörelsen oerhört centralt.
            Det gäller att dels ge kunskap, dels organisera aktiviteter på
            ett sådant sätt att alla inblandade kan känna sig trygga.
          </note>
          <note>
            Då är det också nödvändigt att polisen ser till att ha ett nationellt
            samarbete men också ge den information som krävs till lokal polis.
          </note>
          <note>
            Maria Ferm tyckte att nästan alla ska ha personskydd. Låt mig
            säga så här: Sedan ett antal år tillbaka har Säkerhetspolisen
            fått betydligt högre anslag, men vi har ändå inte möjlighet att
            skydda alla fullt ut. Det kanske inte heller är nödvändigt. Däremot
            måste polisens olika delar kunna samverka och dra nytta av varandra
            så att människor också lokalt har möjlighet att agera i trygghet,
            både i valrörelsen och som förtroendevalda.
          </note>
          <note>
            Överläggningen var härmed avslutad.
          </note>
          <note>
            2 § Justering av protokoll
          </note>
          <note>
            Protokollen för den 13, 14 och 15 januari justerades.
          </note>
          <note>
            3 § Meddelande om frågestund
          </note>
          <note>
            Förste vice talmannen meddelade att vid frågestunden torsdagen
            den 23 januari kl. 14.00 skulle följande statsråd närvara:
          </note>
          <note>
            Statsrådet Ulf Kristersson (M), landsbygdsminister Eskil Erlandsson
            (C), statsrådet Peter Norman (M), statsrådet Erik Ullenhag (FP)
            och försvarsminister Karin Enström (M).
          </note>
          <note>
            4 § Anmälan om subsidiaritetsprövning
          </note>
          <note>
            Förste vice talmannen anmälde att utdrag ur prot. 2013/14:12
            för torsdagen den 16 januari i ärende om subsidiaritetsprövning
            av EU-förslag hade kommit in från skatteutskottet.
          </note>
          <note>
            5 § Anmälan om uppteckningar vid EU-nämndens sammanträden
          </note>
          <note>
            Förste vice talmannen anmälde att uppteckningar från följande
            EU-nämndssammanträden hade kommit in:
          </note>
          <note>
            6 § Anmälan om faktapromemoria
          </note>
          <note>
            Förste vice talmannen anmälde att följande faktapromemoria om
            förslag från Europeiska kommissionen hade kommit in och överlämnats
            till utskott:
          </note>
          <note>
            KOM(2013) 857
          </note>
          <note>
            7 § Ärenden för förnyad bordläggning
          </note>
          <note>
            Följande dokument bordlades för andra gången:
          </note>
          <note>
            8 § Svar på interpellation 2013/14:218 om nationella riktlinjer
            och epilepsi
          </note>
          <note type="speaker">
            Anf. 27 Socialminister GÖRAN HÄGGLUND (KD):
          </note>
          <note>
            Fru talman! Börje Vestlund har frågat mig om jag kommer att vidta
            några åtgärder när det gäller att initiera nationella riktlinjer
            för epilepsi.
          </note>
          <note>
            Regeringen gör för åren 2014–2017 en särskild satsning för att
            utveckla vården för personer med kroniska sjukdomar. Inom ramen
            för detta arbete har regeringen gett särskilda uppdrag till Socialstyrelsen
            med syfte att utveckla riktlinjer inom angelägna områden där nationella
            rekommendationer hittills saknas. Ett sådant område är just neurologiska
            sjukdomar.
          </note>
          <note>
            Socialstyrelsen har inlett ett arbete med att utveckla riktlinjer
            för Parkinsons sjukdom och multipel skleros, två neurologiska
            diagnoser för vilka det tidigare inte funnits nationella riktlinjer.
          </note>
          <note>
            Arbetet med att utveckla riktlinjer för dessa två neurologiska
            sjukdomar kommer att följas av riktlinjer också inom andra angelägna
            områden. Socialstyrelsen kommer att göra en bedömning av inom
            vilka områden riktlinjer ska tas fram och i vilken ordning.
          </note>
          <note>
            Socialstyrelsen har arbetat med nationella riktlinjer sedan början
            av 2000-talet. De syftar till att utifrån bästa tillgängliga kunskap
            rekommendera lämpliga behandlingsmetoder för respektive diagnos.
          </note>
          <note>
            I dag finns nationella riktlinjer för ett flertal av de vanligaste
            folkhälsosjukdomarna som till exempel diabetes, rörelseorganens
            sjukdomar, hjärt- och kärlsjukdomar, demens och depression. Arbete
            pågår för närvarande också med att ta fram nya riktlinjer för
            bland annat astma och kronisk obstruktiv lungsjukdom, KOL.
          </note>
          <note>
            Nu intensifieras alltså arbetet med nationella riktlinjer ytterligare
            genom regeringens särskilda satsning på att förbättra vården för
            personer med kroniska sjukdomar. En viktig utgångspunkt för arbetet
            är att stimulera framtagandet av nationella kunskapsunderlag på
            områden där sådana i dag saknas.
          </note>
          <note>
            Hälso- och sjukvård ges efter bästa tillgängliga vetenskap och
            kunskap samt beprövad erfarenhet, oavsett om det finns uppdaterade
            riktlinjer från Socialstyrelsen. Det finns flera sjukdomsområden
            där det ännu inte finns nationella riktlinjer enligt Socialstyrelsens
            modell. Detta innebär givetvis inte att det inte finns kunskap
            och/eller rekommendationer om hur dessa sjukdomar ska behandlas.
          </note>
          <note>
            När det gäller epilepsi är läkemedelsbehandling central, och
            Läkemedelsverket publicerade behandlingsrekommendationer för denna
            diagnos så sent som 2011.
          </note>
          <note>
            Ofta tar även specialistföreningar inom olika medicinska specialiteter
            fram rekommendationer för hur den bästa vården ska ges inom respektive
            sjukdomsområde. Hälso- och sjukvårdshuvudmännen har också ett
            ansvar för att utveckla vårdprogram inom angelägna områden.
          </note>
          <note>
            Nationella riktlinjer är ett av flera viktiga verktyg för att
            driva på utvecklingen mot kunskapsbaserad vård. Regeringens mål
            är att hälso- och sjukvården ska vara kunskapsbaserad och jämlik
            över hela landet, oavsett diagnos.
          </note>
          <note>
            Inom ramen för satsningen på kroniska sjukdomar kommer vi att
            stödja och stimulera utvecklingen av vården på många olika sätt
            – genom att stödja framtagandet av nationella riktlinjer men också
            genom att stimulera insatser för att patienterna ska få större
            möjligheter att bli mer delaktiga i beslut om sin egen vård.
          </note>
          <note type="speaker">
            Anf. 28 BÖRJE VESTLUND (S):
          </note>
          <note>
            Fru talman! Jag vill inledningsvis säga, så att det inte råder
            några missförstånd om detta, att jag tycker att det är alldeles
            utmärkt att man tar fram nationella riktlinjer för både Parkinsons
            sjukdom och ms. Det är mer än välkommet för båda dessa diagnosgrupper.
          </note>
          <note>
            Med detta sagt, fru talman, borde jag här ha tackat för svaret.
            Det gör jag inte.
          </note>
          <note>
            För oss som har epilepsi är detta svar en smäll rakt på truten.
            Det kan inte ses som någonting annat. Det är den största diagnosgruppen,
            fru talman, inom hela neurologin – 60 000 människor har epilepsi.
            250 000 människor är berörda.
          </note>
          <note>
            Regeringen säger att man satsar på kroniska sjukdomar. Det tycker
            vi alla är bra. Sedan säger man att man ska ta fram riktlinjer
            för de här två diagnosgrupperna. Då är frågan – och det är det
            som är det intressanta och centrala i debatten, fru talman – vad
            skälet var till att man kom fram till det.
          </note>
          <note>
            Jag kan föreställa mig några skäl. Kanske har de varit duktigare
            på att driva lobbyverksamhet riktad mot regeringen. Det är mycket
            möjligt att det kan vara skälet.
          </note>
          <note>
            Men det finns också andra skäl. Om jag ska vara konspiratoriskt
            lagd skulle jag mycket väl kunna tänka mig att det kanske finns
            de med egna intressen i alliansgruppens egna led som har arbetat
            för att få det här.
          </note>
          <note>
            Det finns inga som arbetar på samma sätt när det gäller epilepsi.
            Det är bara jag som står här och tjatar i debatt efter debatt
            om behovet av nationella riktlinjer för epilepsi.
          </note>
          <note>
            Vi har diskuterat detta förut, ministern, och den gången hette
            det: Jag kan inte styra Socialstyrelsen. De arbetar som en myndighet,
            och jag vill inte styra dem.
          </note>
          <note>
            Det är väldigt intressant att regeringen för ganska kort tid
            sedan – jag tror att det inte ens var ett år sedan – sade att
            man ansåg att just de här två diagnosgrupperna var så viktiga
            att regeringen särskilt ville betona dem när man satsar på kroniska
            sjukdomar.
          </note>
          <note>
            Här ligger en hund begraven. Jag kan inte tolka det på annat
            sätt.
          </note>
          <note>
            Epileptikerna är den största diagnosgruppen. Svenska Neurologföreningen,
            det vill säga läkarna, har betonat betydelsen av att de tre största
            grupperna – ms, parkinson och epilepsi – bör hanteras så fort
            som möjligt. Regeringen väljer att ta två diagnosgrupper.
          </note>
          <note>
            I svaret säger ministern bland annat att läkemedelsbehandlingen
            är central. Jag skulle vilja säga att den har blivit det i Sverige.
            Vi är i många stycken ett framgångsrikt land när det gäller att
            bota sjukdomar. Men när det gäller epilepsi är vi i det här sammanhanget
            ett u-land. Man prövar nästan aldrig kirurgi. Vi är ett av de
            länder som är sämst i hela EU på att använda kirurgibehandling.
          </note>
          <note>
            Ministern säger också att Läkemedelsverket har gått igenom mediciner.
            Det gör man ju på alla områden, inte bara inom det här området!
            Det är bara det att det inte har gjorts på över 20 år när det
            gäller epilepsi.
          </note>
          <note>
            Jag får återkomma med ytterligare synpunkter i mitt nästa inlägg.
          </note>
          <note type="speaker">
            Anf. 29 Socialminister GÖRAN HÄGGLUND (KD):
          </note>
          <note>
            Fru talman! Det tonläge som Börje Vestlund väljer här tror jag
            bygger på en genuin okunskap om hur det går till när nationella
            riktlinjer tas fram. Jag tror inte att han kommer att be om ursäkt
            för det, men jag tror att han inte förstår hur det går till.
          </note>
          <note>
            Min syn som socialminister är att det inte är särskilt klokt
            om vi voterar om till exempel vilka medicinska områden som ska
            ha riktlinjer. Sådant är det klokt att överlämna till expertmyndigheter
            och, naturligtvis, till specialistfunktioner inom läkarvetenskapen
            och den medicinska vetenskapen i stort. Det är alltså inte så
            att regeringen har sagt till Socialstyrelsen att det är parkinsonriktlinjer
            eller ms-riktlinjer som ska göras.
          </note>
          <note>
            I just det här fallet har vi efter en långvarig dialog med landstingen
            sagt att just när det gäller kroniska sjukdomar ser vi att vi
            inte lyckas tillräckligt bra i Sverige. Väldigt många personer
            är i högsta grad experter på sina egna sjukdomar och dras med
            dem under decennium efter decennium, kanske hela livet. Då blir
            de ganska kunniga. Ändå är vi sämre än när det gäller behandling
            av andra diagnoser på att skapa en delaktighet där patienten känner
            att han eller hon själv är utgångspunkten och att vården servar
            på de olika sätt som vården ska. Delaktigheten är för dålig när
            det gäller personer som är kroniskt sjuka. Detta leder också till
            sämre medicinska resultat.
          </note>
          <note>
            Därför har vi sagt att det är viktigt att ta fram en strategi
            för att bättre kunna arbeta med kroniska sjukdomar. Det är inget
            som bestäms vid socialministerns skrivbord utan något som har
            beslutats efter en dialog med landstingen runt om i Sverige. Vi
            har sett undersökningar som visar att den här patientgruppen i
            Sverige inte upplever att den riktigt kommer till sin rätt, inte
            får göra sin röst hörd och inte känner sig delaktig ens som de
            personer som drabbats av sjukdomar av mer temporär art.
          </note>
          <note>
            Vi har sagt att vi bör arbeta målmedvetet med den här strategin.
            Vi har sagt till Socialstyrelsen att vi tror att det skulle ha
            ett värde att ta fram mer av riktlinjer på det här området. Vilka
            riktlinjerna ska vara har vi själva inte haft någon synpunkt på.
            I regel har myndigheten som utgångspunkt att det ska handla om
            relativt vanligt förekommande sjukdomar, alltså sådana som väldigt
            många läkare möter i sin praktik. Det ska inte finnas en alltför
            stor spridning när det gäller metodval som inte är vetenskapligt
            grundade, och det ska finnas en bra hälsovinst genom att vi har
            ett likartat förhållningssätt även om vi är väl medvetna om att
            varje patient är unik och att man kan behöva göra undantag. Där
            behövs riktlinjer.
          </note>
          <note>
            Det är alltså inte regeringen som slår fast vilka riktlinjer
            som ska fram, utan vi lämnar det till expertmyndigheterna.
          </note>
          <note>
            Jag tror på fler riktlinjer. Det blir alltmer komplext för läkarna,
            som möter människor med många olika sjukdomar, och mer lättillgängliga
            riktlinjer tror jag är bra. Jag tror dock att det är olyckligt
            om vi på politisk väg beslutar exakt vilka de ska vara eller om
            vi, i värsta fall, skulle votera i riksdagen om vilka sjukdomar
            det fordras riktlinjer om. Låt vetenskapen tala där.
          </note>
          <note type="speaker">
            Anf. 30 BÖRJE VESTLUND (S):
          </note>
          <note>
            Fru talman! Nej, jag tänker inte be om ursäkt. Socialministern
            och jag har diskuterat detta förut, och då sade han detsamma som
            han sade i slutet av sitt anförande nu, nämligen att vi inte på
            politisk väg kan avgöra vilka riktlinjer vi ska ta fram. Det skulle
            jag delvis kunna instämma i.
          </note>
          <note>
            Samtidigt är det intressant att se på regleringsbrevet. Där har
            regeringen sagt att det ska tas fram riktlinjer för två specifika
            diagnoser. Min fråga – den enda fråga jag kräver svar på – är:
            Hur kom man fram till att det var just parkinson och ms som det
            var viktigt att ta fram riktlinjer för? Det är den fråga som jag
            tycker är viktigast att få redovisad.
          </note>
          <note>
            Jag kan ha mina konspiratoriska teorier, och jag hoppas att jag
            har fel, men de ligger väldigt nära till hands.
          </note>
          <note>
            Jag vet inte om jag har dåliga kunskaper om nationella riktlinjer.
            Jag har jobbat med de här frågorna i ganska många år och arbetat
            länge med dem, varit på konferenser om dem och till och med deltagit
            i en utbildningsdag om nationella riktlinjer som HSO anordnade
            för ett antal år sedan eftersom det fanns lite olika uppfattningar
            i funktionsnedsättningsrörelsen när det gällde hur de skulle användas.
            Här fick man en allmän diskussion. Men det kanske är så att jag
            inte har fattat något.
          </note>
          <note>
            Låt mig gå tillbaka till svaret. Jag kom ju inte så långt när
            det gällde detta med läkemedel. Man går ju igenom olika grupper
            av läkemedel, i det här fallet epilepsiläkemedel, och hur man
            använder dem. Detta ska man göra med jämna mellanrum.
          </note>
          <note>
            Jag skulle kunna fördjupa mig mycket i detta med läkemedel. Nya
            läkemedel fungerar delvis men inte fullt ut, och därför måste
            man fortsätta med de gamla läkemedlen trots att de har en massa
            biverkningar och så vidare. Men det är inte riktigt detta som
            debatten handlar om. Jag håller med om att det är viktigt att
            gå igenom läkemedlen, och det är väldigt länge sedan man gjorde
            det med just epilepsiläkemedel. Vi har fortfarande läkemedel som
            togs fram på 1950- och 1960-talen, och om statsrådet och jag bara
            tog en sådan tablett skulle vi sannolikt sova i ett och ett halvt
            dygn, för de har så mycket biverkningar.
          </note>
          <note>
            Det andra jag vill säga är man i svaret hänvisar till att detta
            på annat sätt finns framtaget. Så är det nog. För sådana sjukdomar
            där det finns ett förbund eller en organisation för professionen
            brukar den organisationen ha en hemsida där man lägger upp material
            om hur man ska bedriva vården.
          </note>
          <note>
            I grunden handlar detta om att vi ska ha en jämlik vård i hela
            landet. När det gäller epilepsi – och det är möjligt att det också
            gäller fler grupper inom neurologin – har vi definitivt inte någon
            jämlik vård över hela landet. Tvärtom brister den oerhört mycket.
          </note>
          <note>
            Det stämmer naturligtvis att människor känner dålig delaktighet
            som kroniker, men det är det som kanske är det mest upprörande:
            att man väljer att inte ta den största gruppen inom neurologdiagnoserna
            och ta fram riktlinjer för den. Men jag kanske inte har förstått
            någonting, som sagt, och då är det väl bättre att statsrådet får
            förklara detta för mig.
          </note>
          <note type="speaker">
            Anf. 31 Socialminister GÖRAN HÄGGLUND (KD):
          </note>
          <note>
            Fru talman! Jag sade inte att Börje Vestlund har dålig kunskap
            om nationella riktlinjer utan om hur det går till när riktlinjer
            initieras.
          </note>
          <note>
            Det är alltså inte så att regeringen talar om för myndigheterna:
            Det ska vara de och de. Det här sker i stället i ett samspel med
            myndigheter, och vi tror att det blir bäst om vi låter expertmyndigheterna
            – tillsammans med professionens företrädare – mejsla fram dem
            som är mest angelägna. Det är inte så att jag sitter och pekar:
            Vi ska ha Parkinsons sjukdom, men inte epilepsi, och ms borde
            vi ha – men inte epilepsi. Så har det definitivt inte gått till,
            och det går inte till på det viset. Det var bara det jag ville
            säga i det sammanhanget.
          </note>
          <note>
            Att vi inte uppnår en jämlik vård är ett betydande problem i
            svensk hälso- och sjukvård. Genom att vi mäter alltmer blir alltmer
            av skillnaderna tydliga för oss. Man kan möjligen säga att det
            politiskt sett är oklokt att ta fram det som visar på dåliga eller
            ojämna medicinska resultat, men jag tycker att det för patienternas
            skull är oerhört angeläget att vi visar vad som faktiskt fungerar
            och var vi är duktiga – för att kunna lära av det. Vi ska också
            visa det vi inte är lika bra på och det vi behöver förbättra.
            Vi kan lära oss av dem som lyckas bättre.
          </note>
          <note>
            Jag ser det som en av mina stora uppgifter att arbeta för att
            åstadkomma en jämlik vård. Mätandet är någonting viktigt i det
            sammanhanget. Men det räcker förstås inte, utan sedan handlar
            det om att se till att vi får förändringar. I det syftet gör vi
            bland annat resor runt om i landstingen, jämför resultaten på
            olika områden och får en diskussion om varför man i Kronoberg
            är duktig på ett visst område eller varför man i Dalarna misslyckas
            på ett visst område – till exempel.
          </note>
          <note>
            Riktlinjer är betydelsefulla, men jag tror inte att vi som politiker
            är de bästa att peka ut vilka de ska vara. Jag tror att riktlinjer
            är ett värdefullt instrument och att vi kommer att behöva mer
            av det. Därför samspelar vi med myndigheterna om detta.
          </note>
          <note>
            Låt mig dock när det gäller Börje Vestlunds frågor säga att vi
            inte ska ha en absolut tilltro till att allting kommer att bli
            perfekt bara vi har nationella riktlinjer. Börje Vestlund skriver
            i sin interpellation att nationella riktlinjer är en garanti för
            att alla med en viss diagnos ska få en jämlik vård i hela landet.
            Han skriver att socialministern har förvägrat oss personer med
            epilepsi att få nationella riktlinjer och därmed garanterade en
            jämlik vård i hela landet. Jag önskar att det vore så enkelt att
            allting skulle bli perfekt om vi antog riktlinjer, men så är tyvärr
            inte fallet.
          </note>
          <note>
            Därför arbetar vi med metoder som gör att användningen av riktlinjer
            ska bli större. Det ska bli mer tillgängligt datamässigt och enklare
            skrivet, för att läkaren ska finna det vara mödan värt att titta
            på riktlinjerna. Alltför ofta är det nämligen så att läkare i
            en stressad situation helt enkelt inte tar sig tid att anlita
            riktlinjerna, och gör man inte det blir de till begränsad nytta.
            Därför behöver vi hantera det här inte bara genom fler riktlinjer
            utan också genom att riktlinjerna blir tillämpbara i det enskilda
            patientmötet. Annars kommer de till liten nytta.
          </note>
          <note>
            Riktlinjer är ingen garanti, men de är ett viktigt steg för att
            förbättra vården.
          </note>
          <note type="speaker">
            Anf. 32 BÖRJE VESTLUND (S):
          </note>
          <note>
            Fru talman! Jag håller med om att vi inte ska votera om det här
            i riksdagen. Det vore förödande, för då skulle man få fram både
            det ena och det andra, misstänker jag. Kanske framför allt sjukdomar
            som är aktuella och som det har varit diskussioner om i den allmänna
            debatten skulle få nationella riktlinjer, och de som inte har
            varit det skulle inte få det. Det skulle vara förödande. I det
            avseendet håller jag alltså med ministern.
          </note>
          <note>
            Med detta sagt är det ändå underligt att man i regleringsbrevet
            har uttryckt två specifika sjukdomar. Jag hade förstått om man
            hade sagt så här: Börja gärna med neurologområdet – börja med
            det här området med kroniska sjukdomar. Men nu väljer man att
            peka ut två diagnostyper i sitt regleringsbrev. Det är för mig
            totalt obegripligt. Man kunde möjligen ha sagt: Titta kanske först
            på neurologiska sjukdomar och på de här sjukdomsgrupperna. Det
            skulle jag ha förstått.
          </note>
          <note>
            Det andra jag skulle vilja säga är att fördelen om man har nationella
            riktlinjer i det intressepolitiska arbetet för den grupp som drabbas
            är att man åtminstone har ett dokument – någonting att peka på
            – när man går på det enskilda landstinget eller den enskilda regionen.
            Man kan säga: Det här överensstämmer inte med de nationella riktlinjerna,
            och ni bör titta på det. Det blir en norm för vården på just det
            området, och det har man haft mycket glädje av runt om i landet.
            Det vet socialministern lika väl som jag.
          </note>
          <note>
            Vi kommer säkert att få återkomma i frågan, men jag är helt säker
            på att detta inte kan ses som något annat än ett stort slag i
            ansiktet – återigen – för oss som har epilepsi.
          </note>
          <note type="speaker">
            Anf. 33 Socialminister GÖRAN HÄGGLUND (KD):
          </note>
          <note>
            Fru talman! När det gäller riktlinjerna är vi som sagt överens
            om att de har en väldigt viktig roll att spela för att vi ska
            få en någorlunda likvärdig behandling runt om i landet. De är
            åtminstone ett instrument för det. Den skrivning Börje Vestlund
            har använt i sin interpellation visar dock på antingen en häpnadsväckande
            förenkling av tillvaron eller någonting annat – jag vet inte vad.
            Det är ingen garanti, men det är betydelsefullt. Där tycks vi
            vara överens.
          </note>
          <note>
            Återigen: När det gäller regleringsbrev är det inte så att uppdraget
            i just det här avseendet kommer till genom att regeringen sitter
            frikopplad från myndigheterna och tänker, utan det sker en dialog
            med myndigheterna utifrån vad de ser är det största behovet och
            var det i första hand bör ske ett framtagande av riktlinjer. Jag
            tror inte att det skulle vara lyckosamt för någon patientgrupp
            om det blev ett politiskt avvägande i första hand, utan det måste
            vara medicinska bedömningar som är grunden.
          </note>
          <note>
            Sedan kommer jag att fortsätta att arbeta för att fler ska komma
            fram i de sammanhang där vi tror att det är ändamålsenligt, och
            det finns utan tvekan stora behov som kvarstår. Ingen grupp som
            hittills inte har fått riktlinjer ska uppfatta det som en snyting
            i ansiktet, som Börje Vestlund uttryckte det, eller någonting
            annat. Det handlar i stället om att ta saker och ting i tur och
            ordning, göra det på ett rationellt sätt och täcka in så många
            som möjligt, för att säkerställa att riktlinjerna kan fylla den
            viktiga funktion de faktiskt kan ha ute i Vårdsverige. Det är
            framför allt till nytta för enskilda patienter.
          </note>
          <note>
            Överläggningen var härmed avslutad.
          </note>
          <note>
            9 § Svar på interpellation 2013/14:214 om företagshälsovården
            i framtiden
          </note>
          <note type="speaker">
            Anf. 34 Statsrådet ULF KRISTERSSON (M):
          </note>
          <note>
            Fru talman! Tomas Eneroth har frågat mig vilka planer jag har
            för att åstadkomma en långsiktig och tillräcklig finansiering
            för att företagshälsovården ska kunna utföra sitt viktiga uppdrag.
          </note>
          <note>
            Bidraget till företagshälsovården i dess nuvarande form har inte
            fungerat som det stöd till arbetsgivarna som var regeringens avsikt.
            I stället för generellt stöd till företagshälsovårdsföretag föreslår
            regeringen därför att bidrag betalas ut till arbetsgivare för
            köp av stöd i de enskilda sjukfallen, ett så kallat arbetsplatsnära
            stöd. Stödet kan köpas från bland annat företagshälsovården och
            ska underlätta för arbetsgivare att ta sitt rehabiliteringsansvar,
            så att den anställdes arbetsförmåga tidigt kan tas till vara på
            arbetsplatsen och på så sätt öka möjligheterna att kvarstå eller
            återgå i arbete.
          </note>
          <note>
            Inom ramen för den företagshälsovårdssatsning som påbörjades
            2010 infördes även ett system med att ersätta företagshälsovård
            för deras kostnader för medicinsk service. Med medicinsk service
            menas undersökningar och analyser inom laboratoriemedicin, radiologi
            samt klinisk fysiologi som ingår som ett led i bedömningar av
            en anställds arbetsförmåga. Före 2010 var detta en kostnad som
            respektive företagshälsovårdsföretag själv finansierade.
          </note>
          <note>
            När det generella bidraget till företagshälsovården från och
            med 2014 upphör bedömer regeringen att det ändå finns anledning
            att fortsätta kompensera för medicinsk service. Det kommer att
            ske genom den så kallade sjukskrivningsmiljarden.
          </note>
          <note>
            Företagshälsovården har ett viktigt uppdrag som regeringen på
            olika sätt stöttar, till exempel genom det arbetsplatsnära stöd
            som nu utarbetas. Det arbetsplatsnära stödet syftar till att öka
            möjligheterna för anställda att kvarstå eller återgå i arbete.
          </note>
          <note>
            Då Tomas Eneroth (S), som framställt interpellationen, anmält
            att han var förhindrad att närvara vid sammanträdet medgav förste
            vice talmannen att Patrik Björck (S) i stället fick delta i överläggningen.
          </note>
          <note type="speaker">
            Anf. 35 PATRIK BJÖRCK (S):
          </note>
          <note>
            Fru talman! Jag tackar statsrådet för svaret på interpellationen
            som jag tar emot för Tomas Eneroths räkning!
          </note>
          <note>
            Inom företagshälsovården genomförs närmare en miljon läkarbesök
            årligen. Av dessa beräknas 700 000 vara föranledda av sjukdom
            hos den anställde. På uppskattningsvis en tredjedel av dessa tas
            olika sorters prov för att fastställa diagnosen.
          </note>
          <note>
            Om laboratorieprov och röntgen från och med i år ska ingå i den
            så kallade sjukskrivningsmiljarden och förskotteras av företagshälsovård
            och arbetsgivare och man då tvingas att agera bank åt staten finns
            det en risk för att detta, tillsammans med det faktum att regeringen
            dragit in 90 procent av anslaget till företagshälsovården, innebär
            att läkarbesöken inom företagshälsovården avvecklas eller minskas.
            Det skulle naturligtvis få stora konsekvenser för de anställda
            och för samhället. Primärvården kan tvingas att stå för ett stort
            antal läkarbesök, tiden för återgång i arbete kan förlängas och
            arbetsgivarna kan tvingas att köpa försäkringslösningar.
          </note>
          <note>
            Fru talman! Nu när sjukskrivningarna är tillbaka på samma nivå
            som när regeringen genomförde de genomgripande förändringarna
            i sjukförsäkringen framstår det som obegripligt att man slår undan
            benen för företagshälsovården.
          </note>
          <note>
            Frågan i interpellationen var följande: Vilka är statsrådets
            planer för att åstadkomma en långsiktig och tillräcklig finansiering
            för att företagshälsovården ska kunna utföra sitt viktiga uppdrag?
          </note>
          <note>
            I svaret säger statsrådet, fru talman, att bidraget till företagshälsovården
            i dess nuvarande form inte har fungerat. Och det är väl möjligt
            att man genomför olika reformer och sedan tycker att de inte fungerar
            optimalt. Då kan man agera på olika sätt. Ett sätt är att dra
            in reformen, pengarna och satsningen. Ett annat kan vara att utvärdera
            vad det är som inte har fungerat och försöka att förändra det.
            I det här fallet har regeringen tyvärr valt att helt enkelt dra
            in stödet till företagshälsovården.
          </note>
          <note>
            Inom branschen finns det naturligtvis förklaringar, diskussioner
            och en dialog som man skulle kunna ta upp. I stället för att dra
            in pengarna när det finns kritik mot hur det har fungerat skulle
            man kunna underlätta för stödet att komma fram, om man har för
            avsikt att verkligen stödja företagshälsovården och om statsrådet
            verkligen är ärlig när han säger i sitt svar att företagshälsovården
            har ett viktigt uppdrag. Om man är ärlig i det kan man inte, bara
            för att man ser vissa problem med dagens utformning av stödet,
            ta bort stödet helt och hållet.
          </note>
          <note>
            Fru talman! Då kommer jag återigen tillbaka till frågan om vilka
            som är statsrådets planer för att åstadkomma en långsiktig och
            tillräcklig finansiering för en företagshälsovård som vi, och
            där kan vi vara överens, tycker har ett viktigt uppdrag. Men då
            återstår det, och det ser jag inte tillstymmelse till i svaret,
            en beskrivning av statsrådet av hur han ser på företagshälsovården.
            Hur kan man utveckla företagshälsovården? Vilka visioner har han?
            Vad vill han med företagshälsovården? Och hur kan en neddragning
            med 300 miljoner stärka företagshälsovården? Det tycker jag skulle
            vara oerhört intressant att få en genomlysning av från statsrådet
            i den här debatten.
          </note>
          <note>
            Även om statsrådet har uppfattningar om hur det fungerade med
            det tidigare stödet eller inte kan han väl inte allvarligt säga,
            om han tycker att företagshälsovården har ett viktigt uppdrag,
            att han stärker den när han drar ned stödet med 300 miljoner.
          </note>
          <note type="speaker">
            Anf. 36 Statsrådet ULF KRISTERSSON (M):
          </note>
          <note>
            Fru talman! Även om frågan ligger lite bredvid ämnet vill jag
            passa på att påpeka att vi inte har sjukskrivningsnivåer som är
            tillbaka på de gamla nivåerna, långt ifrån. Jag vet att Socialdemokraterna
            ibland önskar att det vore på det sättet, eftersom allt som de
            argumenterar för är en sådan utveckling. Men faktum är att det
            är väsentligt färre i dag som är långtidssjukskrivna än tidigare.
            Vi har väsentligt lägre ohälsotal i Sverige i dag. Det är väsentligt
            färre människor som är borta länge från jobbet. Detta är ingen
            oväsentlig detalj i en stor och viktig fråga.
          </note>
          <note>
            Tillbaka till företagshälsovården.
          </note>
          <note>
            Jag tycker att det är viktigt med nära stöd till människor som
            av olika skäl får problem i arbetet, kopplat till arbetet, och
            behöver hjälp att komma tillbaka. Det finns en tydlig ansvarsuppgift
            för arbetsgivare att hjälpa medarbetare tillbaka. De behöver ofta
            hjälp i den uppgiften. Det ska inte förväxlas med allmän hälso-
            och sjukvård i Sverige som alla människor har tillgång till, i
            dag med kortare köer än vi haft historiskt, vilket beror på att
            de flesta människor väljer en vanlig husläkarkontakt eller vårdcentral.
          </note>
          <note>
            När det gäller företagshälsovården måste man vara självkritisk.
            Den gamla svenska modellen har inte fungerat bra nog. Det är klart
            att man kan leka med siffrorna och säga att vi nu har dragit ned
            stödet med 300 miljoner. Det var pengar som inte användes! 12
            miljoner av 159 miljoner som var avsedda för operativa insatser
            för människor av kött och blod kom till användning eftersom så
            få företag hade en formaliserad kontakt med företagshälsovården.
            Ett allmänt branschstöd är inte det som behövs för att enskilda
            människor ska få hjälp av ett riktigt företagshälsovårdsföretag.
          </note>
          <note>
            Det vi nu gör är att vi lägger ansvaret tydligare där det hör
            hemma, hos enskilda arbetsgivare. Vi lägger det stöd som behövs
            nära patienten/medarbetaren. Vi fasar in 30 miljoner första året,
            50 miljoner andra året och 100 miljoner tredje året. Det är en
            väsentlig ambitionsökning jämfört med den ambition vi har haft
            tidigare i Sverige. Kalla inte dessa pengar för något annat!
          </note>
          <note>
            Sedan är jag den förste att medge att vi inte vet hur väl detta
            kommer att fungera. Jag är den förste att medge att det inte är
            solklart i ett vårdsystem av den svenska karaktären att företagshälsovården
            alltid kommer att vara den mest efterfrågade. Det är inte heller
            självklart att enskilda medarbetare och enskilda företag tar det
            gemensamma ansvar de har för att medarbetarna ska komma tillbaka
            i arbete så fort som möjligt.
          </note>
          <note>
            Vad jag försöker påpeka är att om arbetsgivarna ska ha ett seriöst
            ansvar – och vi ska avkräva dem detta ansvar – ska vi lägga resurser
            i händerna på dem så att enskilda medarbetare får den hjälp som
            de behöver för att förändra sin arbetssituation och kunna komma
            tillbaka till arbete.
          </note>
          <note>
            Jag har naturligtvis haft mycket diskussioner med branschen i
            de här frågorna. Jag har haft det under lång tid, inte bara under
            den här förändringen. Jag har haft möten på Socialdepartementet,
            jag har haft flera möten ute i den riktiga verkligheten, jag har
            träffat företag med systematisk företagshälsovård och företag
            med mindre ambitiös företagshälsovård och diskuterat vad som kan
            behövas. Jag uppfattar att det finns ett mycket gott stöd för
            vår ambition att få en bättre fungerande företagshälsovård där
            resurserna ska användas till det som de är avsedda för och att
            detta förtjänar ett allvarligt försök.
          </note>
          <note type="speaker">
            Anf. 37 PATRIK BJÖRCK (S):
          </note>
          <note>
            Fru talman! Det blev lite tydligare i det här svaret än i det
            skriftliga svaret som jag tog del av tidigare.
          </note>
          <note>
            Företagshälsovården har ett viktigt uppdrag, står det i statsrådets
            interpellationssvar. Men när vi ifrågasätter neddragningen handlar
            det om att vi leker med siffrorna. Det talas lite raljant om något
            allmänt branschstöd och att det är en verksamhet som eventuellt
            inte ens kommer att efterfrågas i framtiden – så mycket för det
            viktiga uppdraget. Det kanske är den attityden till företagshälsovården
            som vi också kan se i regeringens hantering av den i budgeten.
            Det är väl bra då att statsrådet kan vara tydlig.
          </note>
          <note>
            Sedan är det så, även om statsrådet naturligtvis inte vill ta
            till sig det, att sjukfrånvaron ökar, särskilt den kortare sjukfrånvaron.
          </note>
          <note>
            Regeringen har hittills varit helt passiv när det gäller de förebyggande
            arbetsmiljöfrågorna, och vi ser ingen ändring inför 2014. Man
            fortsätter hellre med gränser i sjukskrivningen och arbetar hellre
            med reaktiva insatser än att förebygga ohälsa och främja hälsa
            i arbetslinjen.
          </note>
          <note>
            Företagshälsovården har uppemot 4 000 olika specialister inom
            hälsa, rehabilitering och arbetsmiljö och är en oerhört viktig
            kugge i hjulet, i alla fall för oss socialdemokrater, för att
            minska ohälsan i arbetslivet. Men om detta nämner man ingenting
            i budgetpropositionen.
          </note>
          <note>
            Fru talman! Om man inte bättre utnyttjar företagshälsovårdens
            resurser kan det leda till, och kommer med stor sannolikhet att
            leda till, en fortsatt ökning av sjukfrånvaron, fortsatt ohälsa
            i arbetslivet med olyckor och tillbud, ett ökat tryck på en redan
            hårt belastad hälso- och sjukvård och färre som med hållbar hälsa
            kan jobba efter 65. Det borde vara en ambition för en ansvarsfull
            regering att ha ett arbetsliv som gör att folk klarar att jobba
            efter 65.
          </note>
          <note>
            Att arbeta förebyggande och se till att anställda kan få stöd
            redan när hälsoproblem relaterat till arbetet börjar uppstå är
            effektivt. Ett sådant arbete minskar också risken för individen
            att sjukskriva sig eller gå ned i arbetstid.
          </note>
          <note>
            Företagshälsovården tillsammans med arbetsmarknadens parter är
            viktiga beståndsdelar för att minska och förebygga ohälsa i arbetslivet.
          </note>
          <note>
            Nu skär regeringen ned på företagshälsovården – och det är inte
            en lek med siffror, som statsrådet var inne på – samtidigt som
            man avsätter mindre belopp till en ny insats som riktas mot arbetsgivare.
            Det riskerar att bli krångligare för arbetsgivaren.
          </note>
          <note>
            Socialdemokraternas svar är att i stället satsa 200 miljoner
            kronor direkt på företagshälsovården, vilket motsvarar de medel
            man använde under förra året.
          </note>
          <note>
            Att bidragen för grundersättning och besöksersättning försvinner
            kan på kort sikt innebära färre anställda inom företagshälsovården,
            och färre kommer då att arbeta med att hjälpa anställda tillbaka
            till arbete.
          </note>
          <note>
            Hur visar man på detta sätt att företagshälsovården har ett viktigt
            uppdrag? Det är en rimlig fråga till regeringen och statsrådet.
            Är det verkligen en riktig beskrivning av regeringens syn på företagshälsovården?
          </note>
          <note>
            Jag ska följa upp med ytterligare en fråga om företagshälsovården,
            om nu regeringen tycker att den är viktig för att förebygga ohälsa
            i arbetslivet. Hur har regeringen tänkt arbeta för att lösa framtida
            rekryteringar? Att döma av ålderstrappan för företagsläkare är
            de flesta i den åldern att de är på väg att gå i pension. En sådan
            styvmoderlig behandling av företagshälsovården som regeringen
            har visat i årets budget kommer knappast att stärka unga läkares
            vilja att specialisera sig inom företagshälsovården.
          </note>
          <note>
            Hur ser regeringen på att företagshälsovården riskerar att stå
            inte bara utan resurser utan också utan företagsläkare?
          </note>
          <note type="speaker">
            Anf. 38 Statsrådet ULF KRISTERSSON (M):
          </note>
          <note>
            Fru talman! Det blir lite meningslöst att diskutera en sådan
            viktig fråga om du systematiskt bara försöker vantolka det jag
            säger, Patrik Björck. Varför kan du inte ta mig på orden? Jag
            tycker att detta är viktigt. Vi gör förändringar för att vi tycker
            att det inte har fungerat bra nog. Vi gör förändringar med den
            goda ambitionen att göra det bättre. Säg som det är i stället,
            att vi tycker olika. Att låtsas som vi inte bryr oss om frågan
            är inte seriöst.
          </note>
          <note>
            Det jag har försökt säga några gånger är att det gamla stödet,
            som vi själva bär ansvaret för att ha infört och som vi trodde
            skulle fungera, inte har fungerat bra nog. Jag säger det gärna
            igen: Det har inte fungerat bra nog. De resurser vi trodde skulle
            efterfrågas i ett brett stöd till branschen har inte kommit enskilda
            patienter till godo.
          </note>
          <note>
            Då finns det goda skäl att vara självkritisk och säga: Låt oss
            göra detta bättre. Låt oss öka resurserna till det som verkligen
            går åt till enskilda insatser i enskilda patientfall där det finns
            en genuin efterfrågan på företagshälsovårdens insatser kopplat
            till det speciella företaget.
          </note>
          <note>
            På tre år lägger vi drygt 200 miljoner på den sortens insatser.
            Lyckas vi få detta att fungera och få arbetsgivare att uppleva
            genuint stöd i sin svåra uppgift att göra anpassningar och ta
            sitt arbetsgivaransvar är det en dramatisk ökning av de resurser
            vi lägger ned. Som jag sade användes förra året 12 miljoner av
            de 159 miljoner som var avsatta för detta ändamål på ett sätt
            som inte har fungerat bra nog.
          </note>
          <note>
            Att vi kan tycka helt olika om detta är jag helt öppen för. Jag
            är också öppen för att vi ännu inte har facit i hand. Jag är inte
            bergsäker på att detta är den slutgiltiga lösningen på ett svårt
            och komplext problem, men sluta antyda att vi gör detta för att
            försämra för någon när det är precis tvärtom.
          </note>
          <note>
            Interpellanten tar upp den viktiga frågan om långsiktig rekrytering
            av läkare till företagshälsovården. Det brutala svaret är att
            det inte finns någon genväg. Vi måste se till att det är en levande
            medicinsk disciplin som efterfrågas och används, som företagen
            har genuin nytta av, som hjälper människor tillbaka till arbetslivet
            snabbare än annars och som uppfattas som ett viktigt stöd för
            patienter som är anställda och som behöver detta. Då kommer också
            lockelsen att bli företagsläkare och ha den specialistkompetensen
            vara stor.
          </note>
          <note>
            Om vi inte lyckas med detta i Sverige kommer vi aldrig att kunna
            övertyga seriösa läkare att ta denna svåra utmaning på allvar.
          </note>
          <note type="speaker">
            Anf. 39 PATRIK BJÖRCK (S):
          </note>
          <note>
            Fru talman! Den sista delen av statsrådets anförande kan jag
            instämma helt i. Jag ser dock inte att regeringen och statsrådet
            agerar i denna riktning, och det föranledde min fråga och min
            oro för rekryteringen av företagsläkare.
          </note>
          <note>
            Jag delar statsrådets uppfattning att det skulle vara förödande
            om vi inte bryter denna trend, och min fråga var: Hur gör vi det
            med den styvmoderliga behandlingen och faktiska neddragningen
            av satsningarna på företagshälsovården?
          </note>
          <note>
            Regeringens representant talar om det som någon sorts allmänt
            branschstöd, som om det skulle gå till varvsbranschen, tekobranschen
            eller vad som helst, när han talar om företagshälsovårdens viktiga
            uppdrag. I protokollet kan man också se, om statsrådet inte vill
            kännas vid det, att han talar om en verksamhet som kanske inte
            kommer att efterfrågas i framtiden.
          </note>
          <note>
            Hur kan statsrådet först skicka ut sådana signaler och göra en
            neddragning på 300 miljoner i budgeten och sedan hålla ett sockersött
            tal om att vilja agera på ett sätt som får läkare att vilja specialisera
            sig inom företagshälsovården? Det går inte ihop, fru talman.
          </note>
          <note>
            Problemet är att skillnaden mellan det som statsrådet gav uttryck
            för i slutet av sitt senaste anförande och det som statsrådet
            i sina tidigare anföranden och i budgetpropositionen gett uttryck
            för – orsaken till min interpellation – är så himmelsvid att den
            inte går att överbrygga. Risken är att denna skillnad blir uppenbar
            för unga läkare och att vi därmed kan stå utan nya företagsläkare
            i framtiden. Då får givetvis en ny regering en lång uppfartssträcka.
          </note>
          <note type="speaker">
            Anf. 40 Statsrådet ULF KRISTERSSON (M):
          </note>
          <note>
            Fru talman! Interpellantens grälsjuka kan jag inte göra något
            åt; jag tänker inte ens försöka.
          </note>
          <note>
            Jag upprepar vad jag har sagt många gånger tidigare: Vi satsar
            väsentligt mycket mer pengar än vad som tidigare har gjorts på
            detta. Vi gör ett seriöst försök att flytta pengar från ett diffust
            branschstöd där 60–70 miljoner var ett uttalat stöd för att få
            i gång denna bransch, men det har inte fungerat bra nog. Vi flyttar
            pengar från ett sådant stöd, som inte har efterfrågats, till ett
            mer operativt stöd nära enskilda individer, som vi tror ska fungera
            bättre.
          </note>
          <note>
            Misstror du mig, Patrik Björck, är det helt okej. Lägg i så fall
            fram ett bättre förslag själv. Min ärliga intention är att få
            detta att fungera bättre. Jag kan inte göra mer än så.
          </note>
          <note>
            Överläggningen var härmed avslutad.
          </note>
          <note>
            10 § Svar på interpellation 2013/14:177 om innovationsperspektivet
            i offentlig upphandling
          </note>
          <note type="speaker">
            Anf. 41 Näringsminister ANNIE LÖÖF (C):
          </note>
          <note>
            Fru talman! Ingela Nylund Watz har frågat mig hur jag avser att
            säkerställa innovationsperspektivet i det nya statliga upphandlingsstödet.
          </note>
          <note>
            Sedan Ingela Nylund Watz ställde sin interpellation den 27 november
            har regeringen beslutat att förberedelser ska vidtas för överföringen
            av de uppgifter som rör upphandlingsstöd inklusive innovationsupphandling
            till Konkurrensverket.
          </note>
          <note>
            I budgetpropositionen för 2014 aviserade regeringen att Konkurrensverket
            ska få det samlade ansvaret för den statliga stöd- och informationsverksamheten
            om offentlig upphandling inklusive innovationsupphandling, miljöhänsyn
            och sociala hänsyn.
          </note>
          <note>
            Regeringen gav den 28 november 2013 i uppdrag åt Verket för innovationssystem,
            Vinnova, och Kammarkollegiet att förbereda överföringen av myndigheternas
            uppgifter som rör upphandlingsstöd till Konkurrensverket den 1
            januari respektive den 1 mars 2014. Konkurrensverket gavs samtidigt
            i uppdrag att inordna uppgifterna vid dessa tidpunkter. Uppdraget
            innebär även att Konkurrensverket ska förbereda inordnandet av
            AB Svenska Miljöstyrningsrådets uppgifter relaterade till upphandlingsstöd.
            Uppdraget gavs med förbehåll för riksdagens beslut i nödvändiga
            delar.
          </note>
          <note>
            Sedan den 1 januari i år ansvarar således Konkurrensverket för
            Vinnovas uppgift att tillhandahålla metod- och kompetensstöd för
            innovationsupphandling.
          </note>
          <note>
            Det viktigaste målet med att samla upphandlingsstödjande uppgifter
            i en myndighet är att stöd, information och vägledning om offentlig
            upphandling inklusive innovationsupphandling, miljöhänsyn och
            sociala hänsyn behöver koncentreras, förbättras och förstärkas.
          </note>
          <note>
            Konkurrensverket har en väl fungerande verksamhet och en mycket
            bred och hög kompetens vad gäller upphandlingsregelverket, rättspraxis
            och inte minst vikten av att genomföra upphandlingsprocessens
            samtliga delar för att åstadkomma en effektiv upphandling.
          </note>
          <note>
            Regeringen har i budgetpropositionen för 2014 aviserat att Konkurrensverket
            kommer att tillföras ytterligare 35 miljoner kronor från och med
            2015 att disponera för att förbättra och förstärka stödet till
            vägledning och information om offentlig upphandling. Frågan om
            hur dessa medel ska användas på bästa sätt kommer att beredas
            i Regeringskansliet under året.
          </note>
          <note>
            Regeringen arbetar sedan tidigare med innovationsupphandling
            genom uppdrag till både Energimyndigheten, Vinnova och Trafikverket.
          </note>
          <note>
            Det är viktigt att den kunskap som byggts upp inom detta område
            – innovationsupphandling – på Vinnova omhändertas och utvecklas
            på Konkurrensverket.
          </note>
          <note>
            Vinnova har i uppdrag att genomföra insatser för att främja innovation
            i offentlig verksamhet. Det innebär att Vinnova ska samverka med
            och bistå offentliga aktörer som vill ha stöd i sin behovsinventering
            eller analys av inom vilka delar i verksamheten det kan finnas
            behov av innovation.
          </note>
          <note>
            Dessa processer kan leda fram till innovationsupphandling, och
            det är viktigt att Vinnova och Konkurrensverket har ett bra samarbete.
            För att främja och skapa goda förutsättningar för detta har Konkurrensverket
            fått i uppdrag att tillsammans med Vinnova ta fram en handlingsplan
            för myndigheternas samarbete, med målsättningen att verka för
            mer innovationsupphandling.
          </note>
          <note>
            Sammantaget visar dessa åtgärder att regeringens satsningar på
            upphandlingsområdet omfattar innovationsperspektivet, som på intet
            sätt kommer att bli underordnat i det nya statliga upphandlingsstödet.
            Jag kommer noga att följa hur Konkurrensverket hanterar och utvecklar
            sitt nya uppdrag. Jag hoppas därmed att Ingela Nylund Watz oro
            är stillad.
          </note>
          <note type="speaker">
            Anf. 42 INGELA NYLUND WATZ (S):
          </note>
          <note>
            Fru talman! Jag tackar statsrådet för svaret.
          </note>
          <note>
            Statsrådet nämnde att jag ställde interpellationen den 27 november.
            Det är en lång tidsutdräkt sedan dess, och jag vill upplysa om
            att jag har accepterat att statsrådet har begärt förlängd svarstid
            på interpellationen. Vi är alltså på samma fot i den frågan.
          </note>
          <note>
            Vi är också överens om behovet av att använda offentlig upphandling
            i Sverige på ett mycket mer offensivt sätt än vi hittills har
            gjort. Vi har nämligen stora samhällsutmaningar framför oss.
          </note>
          <note>
            Att samla kompetensen och de stödjande funktionerna på detta
            område är vi nog också överens om. Från socialdemokratin har vi
            under flera år föreslagit att vi ska skapa ett nationellt kompetenscentrum
            för innovationsupphandling. Företrädare för näringslivet har också
            bejakat ett mer samlat stöd.
          </note>
          <note>
            Men när regeringen valde Konkurrensverket som huvudansvarig myndighet
            för samordningen var det nog många som höjde på ögonbrynen. Jag
            tänker dock inte ha en grälsjuk ton i debatten utan en mer funderande
            ton. Konkurrensverkets huvudsakliga arbetsuppgift hittills har
            varit tillsyn över att lagar och regler på upphandlingsområdet
            efterlevs. Myndigheten har utan tvivel en hög och bred kompetens
            på detta område.
          </note>
          <note>
            Det nya uppdraget innebär att ansvara för det samlade stödet
            till dem som vill utveckla arbetet med innovationsupphandling.
            Jag tror, fru talman, att detta uppdrag löper risk att hamna i
            skymundan i sammanhanget, det vill säga Konkurrensverkets naturliga
            tidigare uppdrag.
          </note>
          <note>
            Varför tror jag det? Jo, därför att regeringen uttrycker sig
            tydligt i sitt uppdrag till Konkurrensverket. Regeringen pekar
            på den höga kompetensen när det gäller upphandlingsregelverket,
            rättspraxis och upphandlingsprocessens olika faser. Det gör regeringen
            samtidigt som den utökar uppdraget till att bli mer stödjande
            och lärande.
          </note>
          <note>
            Jag tror att den rådande kulturen på myndigheten kommer att spela
            viss roll för i vilken utsträckning Konkurrensverket kommer att
            lyckas med sitt uppdrag.
          </note>
          <note>
            Jag tror, fru talman, att alla inser vilken potential det finns
            för att utveckla nya innovationer genom att använda offentlig
            upphandling aktivt och mer målinriktat. Men jag är rädd för att
            den förändring som regeringen genomför – att samordningen lyfts
            till Konkurrensverket – riskerar att innebära att innovationsupphandlingen
            som sådan hamnar i skymundan, bakom det stora ansvar som Konkurrensverket
            har att följa och stödja all offentlig upphandling.
          </note>
          <note>
            I slutet på svaret säger statsrådet att hon noga ska följa hur
            Konkurrensverket klarar sitt nya uppdrag. Det skulle vara intressant
            att få reda på vad det är som statsrådet kommer att följa särskilt
            noggrant i förändringen.
          </note>
          <note>
            Jag skulle också vilja veta mer, eftersom det hänger intimt samman,
            om vad regeringen har för ambitioner när det handlar om mål för
            att utveckla innovationsupphandlingen i Sverige.
          </note>
          <note>
            Framför allt skulle jag dock vilja ha ett mer specifikt svar
            på vad näringsministern noga tänker följa nu när Konkurrensverket
            har fått detta nya uppdrag.
          </note>
          <note type="speaker">
            Anf. 43 Näringsminister ANNIE LÖÖF (C):
          </note>
          <note>
            Fru talman! Jag kan lugna Ingela Nylund Watz med att arbetet
            med innovationsupphandling har legat högt upp på min agenda de
            senaste åren, och det kommer det att fortsätta att göra.
          </note>
          <note>
            Som näringsminister presenterade jag för drygt ett år sedan vår
            innovationsstrategi. Den har ett helhetsgrepp som mottogs väl,
            och innovationsupphandling omnämndes som något särskilt viktigt.
            Utöver detta har vi under de senaste åren fattat en rad strategiska
            regeringsbeslut för att komma i gång med praktisk innovationsupphandling.
            Det har alliansregeringen med tryck ställt sig bakom.
          </note>
          <note>
            Det handlar bland annat om den förkommersiella upphandlingen
            vad gäller elvägar. Som jag nämnde i interpellationssvaret har
            Trafikverket tillsammans med Vinnova och Energimyndigheten fått
            i uppdrag att jobba med projektet elvägar.
          </note>
          <note>
            Elvägar kan bli Europas största utvecklingsprojekt som drivs
            i form av en förkommersiell upphandling där huvudsyftet är att
            minska transportsektorns klimat- och miljöpåverkan. Det är alltså
            ett konkret projekt som jag tror att både oppositionen och alliansregeringen
            följer med stort intresse.
          </note>
          <note>
            Ett annat konkret exempel där vi har gett Vinnova i uppdrag att
            jobba med innovationsupphandling är kvicksilverfri analys av avloppsvatten.
            Det är ett projekt som syftar till att minska läckage från exempelvis
            vattenledningar, vilket bland annat minskar kemikalieåtgången.
          </note>
          <note>
            Vi fattar konkreta regeringsbeslut om innovationsupphandling
            på en rad olika områden. Strax före jul presenterade jag regleringsbrev
            till en rad olika myndigheter, bland andra Statens fastighetsverk,
            Tillväxtverket, Socialstyrelsen och Sjöfartsverket. Dessa har
            fått i uppdrag att under 2014 identifiera behov för att sedan
            kunna gå över till att jobba med innovationsupphandling.
          </note>
          <note>
            Det är den ena delen – att konkret jobba med innovationsupphandling
            i den offentliga sektorn och i Myndighetssverige. Den andra delen
            handlar om Konkurrensverket och de regleringsbrev och instruktioner
            vi har givit. Dessa presenterades före jul och gäller från årsskiftet.
          </note>
          <note>
            Målsättningarna i både instruktionerna och regleringsbreven är
            bland annat att bidra till upphandlingens strategiska betydelse,
            att underlätta för små och medelstora företag, att förebygga korruption
            och jäv, att jobba med långsiktigt hållbar utveckling och – sist
            men inte minst – att uppmuntra innovationsfrämjande upphandling.
            I både regleringsbreven och instruktionerna till myndigheterna
            är det tydligt att de ska prioritera och jobba med detta.
          </note>
          <note>
            Vad gäller Ingela Nylund Watz fråga om att ha samma myndighet
            för tillsyn och information är detta inte något unikt. Skatteverket
            är en sådan myndighet och har under många decennier arbetat med
            såväl tillsyn som information och upplysning. Det är av den anledningen
            Konkurrensverket har bägge dessa ben.
          </note>
          <note>
            Vad gäller Ingela Nylund Watz andra fråga om hur jag kommer att
            följa processen är det naturligt att jag följer mina myndigheters
            arbete. Jag och mina tjänstemän har därför kontakter med myndigheterna
            på regelbunden basis. I ljuset av det regleringsbrev vi har givit
            våra myndigheter kommer vi givetvis att övervaka att detta arbete
            fortsätter.
          </note>
          <note type="speaker">
            Anf. 44 INGELA NYLUND WATZ (S):
          </note>
          <note>
            Fru talman! Jag skulle vilja fördjupa mig lite grann i frågan
            om Konkurrensverket som myndighet, en oerhört professionell myndighet
            med mycket hög kompetens just när det handlar om jurisdiktion
            på området offentlig upphandling och för den delen också annan
            upphandling. Det är en stark kultur och en stark kompetens som
            finns på den myndigheten just när det handlar om att utöva tillsyn.
          </note>
          <note>
            Jag skulle vilja citera ur Teknikföretagens remissyttrande över
            utredningen Innovationsupphandling från 2010, där de beskriver
            själva innovationsupphandlingens väsen, för att möjligen kunna
            diskutera det i relation till att regeringen har valt att lägga
            det här ansvaret på Konkurrensverket. Teknikföretagen säger:
          </note>
          <note>
            Skillnaden mellan innovationsupphandling och annan offentlig
            upphandling är mycket stor, då innovationsupphandling inte utgår
            från samma referensramar som vanlig upphandling. De resurser som
            går åt till att genomföra innovationsupphandlingar, i jämförelse
            med normal upphandling, är därför stora och tenderar ofta att
            underskattas.
          </note>
          <note>
            Vad jag, fru talman, vill visa med detta och resonera med statsrådet
            om är att den kultur som finns på Konkurrensverket kanske inte
            är den lämpligaste för att arbeta på det här mer tröga sättet,
            med det mer breda angreppssätt som Teknikföretagen pekar på att
            innovationsupphandling kräver. Extrem långsiktighet, breda penseldrag
            och högre grad av risktagande än i vanliga upphandlingar är exempel
            på det som skiljer ut innovationsupphandling från annan upphandling.
          </note>
          <note>
            Jag tror att näringsministern någon gång har reflekterat över
            detta innan man gav uppdraget till Konkurrensverket: Vad är det
            som näringsministern tänker följa noggrant, som hon säger i sitt
            svar, nu när uppgiften förs över till Konkurrensverket? Det kan
            faktiskt vara så att det taktar fel. Arbetet med innovationsupphandling,
            fru talman, kan till sitt väsen vara helt olik annan typ av upphandling.
          </note>
          <note type="speaker">
            Anf. 45 Näringsminister ANNIE LÖÖF (C):
          </note>
          <note>
            Fru talman! Jag kan garantera Ingela Nylund Watz att vi följer
            processen mycket noggrant. Det handlar om att uppgifter ska samlas,
            förstärkas och förbättras, men det handlar också om att personal
            och medarbetare med kunnande ska samlas, förstärkas och förbättras.
          </note>
          <note>
            I det här fallet har Konkurrensverket alldeles nyligen presenterat
            sin organisation, hur man kommer att arbeta med olika enheter
            och vilka man har rekryterat som enhetschefer. Man har rekryterat
            duktiga och kompetenta medarbetare som har tidigare erfarenhet
            av att exempelvis jobba med miljö och sociala hänsyn från Miljöstyrningsrådet
            till exempel och som har erfarenhet av att jobba med just innovationsupphandling,
            och det tror jag är viktigt.
          </note>
          <note>
            Det handlar om att duktiga och kompetenta medarbetare som har
            haft en annan arbetsplats och en annan arbetsgivare tidigare nu
            på ett samordnat sätt får en dörr in till upphandlingsstödet.
            Man får nya kolleger men arbetar med sin expertis även under Konkurrensverkets
            paraply.
          </note>
          <note>
            Jag håller med Ingela Nylund Watz om att den traditionella upphandling
            som har funnits och finns i Sverige i dag och som lägger mer fokus
            på pris än på något annat skiljer sig från innovationsupphandling.
            Funktionsupphandling har varit ett begrepp som Sverige har använt
            tidigare, och det är ungefär som innovationsupphandling, det vill
            säga man efterfrågar en funktion och beskriver en utmaning, och
            sedan får företagare helt enkelt lämna anbud på hur de ska fixa
            denna utmaning eller funktion. Det är där den strikta offentliga
            upphandlingen skiljer sig från innovationsupphandling.
          </note>
          <note>
            Jag skulle önska att innovationsupphandling blev ett mer normalt
            inslag i den vanliga upphandlingen. Det är väl ett mål som man
            ska arbeta med, att jobba mer med innovationsupphandling i den
            vanliga upphandlingen. Det är det jag förespråkar när jag är ute
            på till exempel innovationsupphandlingskonferenser, att ta in
            detta perspektiv på lokal och regional nivå när man arbetar med
            offentlig upphandling. Då tycker jag att det är viktigt att just
            detta perspektiv finns med i statens samlade stöd vad gäller upphandling,
            så att vi inte har en särskild fil bara för innovationsupphandling
            utan att detta är under samma body.
          </note>
          <note>
            Utöver att vi nu samlar detta – och gör det till ett enda stöd
            för småföretag men framför allt för den offentliga sektorn runt
            om, för att få stöd vid tillämpning av lagen om offentlig upphandling
            – förstärker vi medlen. I dag har man medel på ungefär 40 miljoner.
            Till nästa år kommer medlen nästan att fördubblas – vi lägger
            till ytterligare 35 miljoner.
          </note>
          <note>
            För en gångs skull får Sverige nu ett samlat kompetensstöd med
            hög kompetens och duktiga medarbetare som kommer från statliga
            bolag eller myndigheter och som kommer att leda den nya verksamheten
            på Konkurrensverket. Samtidigt får de en nästan fördubblad pengapåse
            för att kunna arbeta med kompetenshöjande insatser och stöd till
            företag men också till offentliga aktörer som ska arbeta med den
            lagstiftning och det regelverk som finns.
          </note>
          <note>
            Vi kommer att följa detta precis som vi följer alla andra organisationsförändringar.
            Det är viktigt att under det första halvåret – detta ska träda
            i kraft den 1 juli – följa detta mycket noggrant, så att det inte
            skapar någon oro utan att detta kan fungera på ett bra och fint
            sätt och kunna vara i kraft från den 1 juli i år.
          </note>
          <note type="speaker">
            Anf. 46 INGELA NYLUND WATZ (S):
          </note>
          <note>
            Fru talman! Jag tar ministern på orden när det handlar om ambitionen
            att följa detta mycket noggrant. Sverige har ju inte råd med en
            tempoförlust på det här området vid en organisationsförändring
            av den här karaktären. Det handlar de facto om att flytta över
            stora delar av Vinnovas verksamhet till Konkurrensverket, med
            två olika kulturer som ska giftas samman, en gemensam myndighetschef
            som ska vara ansvarig inför regeringen och riksdagen som uppdragsgivare
            för båda dessa perspektiv med olika typer av upphandlingsverksamhet.
            Att klara den uppgiften kräver nog sitt.
          </note>
          <note>
            Jag hoppas verkligen att ministern på fullt allvar avser att
            följa detta noga, för en tempoförlust i arbetet har vi absolut
            inte råd med. Många andra länder har kommit betydligt längre.
            Vi ligger i bakkant. Det skulle vara klädsamt om ministern ville
            erkänna det, att flera länder i Europa, inte minst Norge, har
            kommit betydligt längre när det handlar om att strama upp, tajta
            till och effektivisera arbetet med innovationsupphandling än vi
            har gjort.
          </note>
          <note>
            Jag ska faktiskt ge en politisk känga i den här debatten. Jag
            tror att ett av skälen till att vi har hamnat efter – det får
            näringsministern gärna reflektera över – är att vi inte har arbetat
            med eller antagit en ordentlig nationell strategi för innovationsupphandling
            och att den har för låg status i Regeringskansliet, om ministern
            ursäktar. Jag tror att det är andra delar av Regeringskansliet
            som har ett betydligt större inflytande över innovationsarbetet
            än näringsministern – dess värre.
          </note>
          <note type="speaker">
            Anf. 47 Näringsminister ANNIE LÖÖF (C):
          </note>
          <note>
            Fru talman! Ingela Nylund Watz står här i kammaren och kallar
            detta en tempoförlust. Jag nickade då. Med tanke på det arbete
            som Socialdemokraterna bedrev under sin tid vid makten fram till
            2006 kan vi verkligen snacka om tempoförlust.
          </note>
          <note>
            Sedan 2006 har vi gjort en rad olika insatser för att stärka
            svenskt närings- och innovationsklimat. Vi är etta i EU på innovation.
            Vi har förstärkt medlen till innovation med miljarder sedan alliansregeringen
            kom till makten. Det är långt mycket mer än vad Socialdemokraterna
            gjorde i sina forsknings- och innovationspropositioner.
          </note>
          <note>
            Vi presenterade också en nationell innovationsstrategi förra
            året, i en process under flera år där aktörer runt om i landet
            var med. 1 400 personer har varit med och tagit fram den nationella
            innovationsstrategin, som är klubbad av regeringens alla statsråd,
            inklusive statsministern.
          </note>
          <note>
            Jag känner stor tillförsikt med vad regeringen gör för entreprenörskap,
            innovation och företagande i det här landet vad gäller kostnadssänkningar
            och regelförenklingar men också vad vi har gjort den senaste tiden
            i fråga om just specifika innovationsinsatser, till exempel nya
            forskningsinstitut i interpellantens egen hemstad Södertälje.
            I morgon kommer jag att inviga Volvo-Geelys nya forskningsanläggning
            i Sverige. De kunde ha valt att lägga den i Storbritannien eller
            i Kina. Men de väljer Sverige på grund av gynnsamt innovationsklimat.
          </note>
          <note>
            Det vi behöver jobba än mer på är innovationsupphandling. Sedan
            den här regeringen kom till makten har vi pekat ut att myndigheter
            ska jobba mer konkret med innovationsupphandling. Vi har lagt
            ut projekt, så att vi ser sådant som elvägar, för att ta ett konkret
            exempel. Dessutom har vi nu äntligen fått ett samlat stöd för
            upphandling, där vi nästan fördubblar medlen.
          </note>
          <note>
            Vi har gjort en hel del. Men jag är inte nöjd. Vi måste göra
            än mer på grund av den tempoförlust för tio år sedan som Socialdemokraterna
            stod för.
          </note>
          <note>
            Överläggningen var härmed avslutad.
          </note>
          <note>
            11 § Bordläggning
          </note>
          <note>
            Följande dokument anmäldes och bordlades:
          </note>
          <note>
            12 § Anmälan om interpellationer
          </note>
          <note>
            Följande interpellationer hade framställts:
          </note>
          <note>
            den 20 januari
          </note>
          <note>
            Matilda Ernkrans
          </note>
          <note>
            Jacob Johnson
          </note>
          <note>
            den 21 januari
          </note>
          <note>
            Jacob Johnson
          </note>
          <note>
            13 § Anmälan om frågor för skriftliga svar
          </note>
          <note>
            Följande frågor för skriftliga svar hade framställts:
          </note>
          <note>
            den 20 januari
          </note>
          <note>
            Hans Olsson
          </note>
          <note>
            Peter Persson
          </note>
          <note>
            Anders Karlsson
          </note>
          <note>
            Anders Karlsson
          </note>
          <note>
            Tina Ehn
          </note>
          <note>
            Thoralf Alfsson
          </note>
          <note>
            den 21 januari
          </note>
          <note>
            Catharina Bråkenhielm
          </note>
          <note>
            Catharina Bråkenhielm
          </note>
          <note>
            14 § Anmälan om skriftliga svar på frågor
          </note>
          <note>
            Skriftliga svar på följande frågor hade kommit in:
          </note>
          <note>
            den 17 januari
          </note>
          <note>
            Kenneth G Forslund
          </note>
          <note>
            Peter Persson
          </note>
          <note>
            15 § Kammaren åtskildes kl. 15.50.
          </note>
          <note>
            Förhandlingarna leddes av förste vice talmannen.
          </note>
          <note>
            /Eva-Lena Ekman
          </note>
        </div>
      </body>
    </text>
  </TEI>
</teiCorpus>
