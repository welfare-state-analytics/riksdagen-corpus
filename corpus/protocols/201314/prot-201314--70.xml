<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 201314</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 201314</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-201314--70</head>
          <docDate when="2014-02-19 00:00:00">2014-02-19 00:00:00</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2013/14:70
          </note>
          <note>
            Onsdagen den 19 februari
          </note>
          <note>
            Kl. 09:00 - 22:35
          </note>
          <note>
            Välkomsthälsning
          </note>
          <note type="speaker">
            Anf. 1 TALMANNEN:
          </note>
          <note>
            Innan vi övergår till debatten ber jag att få hälsa representanter
            för den diplomatiska kåren välkomna till den utrikespolitiska
            debatten.
          </note>
          <note>
            1 § Utrikespolitisk debatt
          </note>
          <note type="speaker">
            Anf. 2 Utrikesminister CARL BILDT (M):
          </note>
          <note>
            Herr talman! Innan jag läser upp den utrikespolitiska deklarationen
            som ligger på ledamöternas bord vill jag säga detta.
          </note>
          <note>
            Det är en mörk dag i Europa. På gatorna i en av våra huvudstäder
            dödas människor. De hade enkla och självklara krav på demokrati,
            på reformer och på europeiskt samarbete. Det var en önskan som
            länge hade uttryckts av hela den ukrainska nationen. Det var därför
            som vi i den europeiska unionen genom det östliga partnerskapet
            öppnade dörren för samarbete, för handel, för reformer och för
            integration. Vi gjorde det därför att vi var övertygade om att
            detta låg inte bara i Ukrainas utan i hela Europas och i varje
            nations intresse.
          </note>
          <note>
            Men låt oss vara tydliga med vad som har hänt. Förra sommaren
            inleddes från rysk sida en målmedveten offensiv av påtryckningar
            för att förmå Ukraina att vika av från den väg som man hade valt.
            Brutala handelshinder blandades med öppna hot, och en vacklande
            ledning i Ukraina gav vika. Men när man gav vika sågs det som
            ett svek av alla de i Ukraina som hade hoppats på en bättre framtid.
            På Majdan vajade den europeiska flaggan som symbolen för en önskan
            om en bättre framtid. Man ville framåt tillsammans med det övriga
            Europa, inte bakåt mot det som man kände alltför väl.
          </note>
          <note>
            Utan hoten utifrån och vacklan i Kiev kunde Ukraina i dag ha
            varit tydligt på väg mot en bättre framtid med stödprogram från
            den europeiska valutafonden, med dörren öppen till det europeiska
            samarbetet och också med den politiska solidaritet som ligger
            i detta. Alla problem hade inte lösts, men Ukraina hade varit
            på en bättre väg mot en bättre framtid med ett brett och tydligt
            europeiskt och internationellt stöd. Men det var denna framtid
            i europeiskt samarbete som starka krafter inte ville se. Och det
            är därför som ansvaret för dödandet på gatorna i Kiev tydligt
            ligger där det ligger.
          </note>
          <note>
            I dag har president Janukovitj blod på sina händer. Jag fruktar
            att den väg som han nu har slagit in på kommer att leda till än
            mer av lidande och våld. Han var den ende som kunde ha förhindrat
            detta genom att sträcka ut en hand av genuint samarbete med den
            demokratiska oppositionen i stället för en knytnäve. Människor
            har skjutits ihjäl med skarp ammunition mot fredliga demonstranter.
            Men i det våld som utbröt drabbades också poliser och andra.
          </note>
          <note>
            Jag fruktar att Ukraina nu går mot mörkare dagar, att krisen
            för landet kommer att fördjupas och förlängas. Jag tror att vi
            alla i denna kammare i dag känner en djup oro. Men vad våldet
            må skapa är vanskligt och kort, och det dör som en stormvind på
            stäppen bort.
          </note>
          <note>
            Jag är övertygad om att Ukraina i sin helhet förr eller senare
            i demokratiska former kommer att kasta av sig dessa våldets män.
            Det som händer i Ukraina har också visat någonting annat. Det
            har visat styrkan i den europeiska drömmen, drömmen om ett Europa
            i fred, frihet och samarbete. Det löser inte alla problem med
            en gång, men vi löser problemen tillsammans. Förr eller senare
            kommer den drömmen att segra också i Ukraina.
          </note>
          <note>
            Herr talman! Nu ska jag presentera den utrikespolitiska deklarationen.
          </note>
          <note>
            Sveriges utrikespolitik bidrar till frihet, fred och försoning
            i vår omvärld. Den grundas i de värden som bär upp vårt öppna
            samhälle och i de intressen som är våra.
          </note>
          <note>
            Arbetet för demokrati, mänskliga rättigheter och hållbar utveckling
            genomsyrar vårt lands relationer till andra länder och till det
            multilaterala samarbetet.
          </note>
          <note>
            Vår utrikespolitik har formats i bred samverkan och har stark
            förankring såväl hos svenska folket som i denna kammare. Det är
            en politik som regeringen har drivit konsekvent och som vi i september
            kommer att söka mandat för att fortsätta.
          </note>
          <note>
            För hundra år sedan stod Europa på randen till ett världskrig.
            Skotten i Sarajevo blev starten på det krig som skulle ödelägga
            stater och samhällen – ett krig som skulle slå sönder Europa och
            lämna miljontals människor döda, lemlästade och sörjande, ett
            krig vars effekter skulle prägla generationer och kontinenter.
            Det skulle ta sjuttiofem år innan detta sargade Europa kunde enas
            och såren från det förflutna börja läkas.
          </note>
          <note>
            När Berlinmuren föll 1989 reste sig demokratin. När ideologiska
            barriärer rämnade fogades nya länkar samman.
          </note>
          <note>
            För ett decennium sedan vidgades det europeiska samarbetet, som
            vuxit fram ur krigets aska, då den Europeiska unionen växte med
            tio nya medlemmar. För en majoritet av dessa stater innebar detta
            den definitiva bekräftelsen på att det brutala förtryckets järnridå
            hade ersatts av den hoppfulla europeiska integrationen.
          </note>
          <note>
            Europas historia – vår historia – påminner oss om krigets och
            diktaturens fasor, men också om samarbetets och frihetens fenomenala
            kraft. Och om det uppdrag som vår generation, och nästa, har att
            förvalta och utveckla.
          </note>
          <note>
            I maj går medborgarna i EU:s medlemsländer till val för att påverka
            den Europeiska unionens riktning och den egna vardagens villkor.
            Vi har ett gemensamt ansvar för att debatten inför detta val blir
            saklig, med klara visioner och tydliga alternativ.
          </note>
          <note>
            Och till de röster – i Sverige och i övriga Europa – som vill
            bryta upp eller försvaga det europeiska samarbetet vill vi skicka
            ett tydligt budskap: Det historiska ansvaret för att bryta sönder
            det europeiska samarbetet blir tungt att bära. Försvagar man det
            europeiska samarbetet försvagar man möjligheten till välfärd och
            utveckling.
          </note>
          <note>
            Sverige ska vara en aktiv del av ett starkt, enat och öppet Europa
            – ett Europa som står starkt i arbetet för frihet, fred och demokrati,
            för mänskliga rättigheter och för ekonomisk utveckling.
          </note>
          <note>
            Regeringen vill se en fördjupad och väl fungerande inre marknad,
            där de återstående hindren i en snabbt växande tjänstesektor och
            i den digitala ekonomin rivs och där potentialen i att allt fler
            kvinnor förvärvsarbetar tas till vara. Det ska vara en marknad
            där utveckling av det gemensamma regelverket bidrar till nödvändiga
            reformer av föråldrade strukturer och där den enskilde uppmuntras
            att utnyttja möjligheterna att studera, arbeta och vistas i andra
            länder.
          </note>
          <note>
            Så skapas tillväxt, konkurrenskraft och sysselsättning, men också
            förståelse, samhörighet och tolerans.
          </note>
          <note>
            Vi ser allvaret i de globala utmaningar som rör vår miljö och
            vårt klimat. Vi måste agera nationellt för att ta vårt ansvar,
            men globala problem kräver globala svar. Samarbetet inom den europeiska
            unionen är avgörande för att möta dessa utmaningar. Sverige vill
            att EU ska driva en ambitiös politik även efter 2020. EU bör ta
            fortsatt ledarskap i det pågående arbetet för att åstadkomma en
            ny global klimatöverenskommelse i Paris 2015.
          </note>
          <note>
            På samma sätt ska regeringen fortsätta att arbeta för frihandel
            och öppna marknader och mot protektionism, både inom den europeiska
            unionen och gentemot andra länder.
          </note>
          <note>
            Vi vill ha ett EU som ser till migrationens positiva effekter
            och som är generöst i mottagandet av asylsökande. Sverige tillhör
            de länder som tar emot flest flyktingar. Vi verkar för att fler
            ska göra mer.
          </note>
          <note>
            Motkrafterna mot detta öppna samarbete – främlingsfientligheten
            och Europafientligheten – går hand i hand. Vi ska bekämpa detta
            trångsynthetens förbund med kraft och med övertygelse.
          </note>
          <note>
            Herr talman! Europa växer, ekonomiskt och med en union som öppnar
            sig för nya medlemmar. Efter år av ekonomisk krishantering ser
            vi nu hur tillväxten sakta återvänder. Men utmaningarna för många
            länder är fortsatt stora med bristande konkurrenskraft, stora
            statsskulder och en svag finansiell sektor.
          </note>
          <note>
            Sverige vill nu driva på för fortsatta strukturreformer så att
            den europeiska konkurrenskraften förbättras genom en strategi
            för tillväxt. Vi förespråkar fortsatt utvidgning där fler länder
            fullt ut inkluderas i det europeiska samarbetet, vilket bidrar
            till fred, stabilitet och utveckling på vår kontinent. Vi måste
            ta vara på unionens attraktionskraft och slå vakt om en trovärdig
            granskning av kandidatländerna utan att tillföra nya krav längs
            vägen.
          </note>
          <note>
            EU-närmandet fortsätter att vara den främsta drivkraften för
            reformarbetet i Turkiet. Ett nytt kapitel har öppnats i förhandlingarna,
            och ett första steg har tagits mot liberalisering på viseringsområdet.
            Det krävs ytterligare förändring och reformer för att stärka de
            mänskliga rättigheterna och rättsväsendets oberoende. Viktiga
            steg på vägen är antagandet av en ny konstitution och framsteg
            i den kurdiska fredsprocessen.
          </note>
          <note>
            Vi välkomnar att medlemskapsförhandlingarna med Serbien har inletts,
            och vi vill att Bosnien tar vara på det symboliska året 2014 genom
            att fatta nödvändiga beslut för sitt EU-närmande. Att läka krigens
            sår kommer att ta tid, men nu ser vi hur forna fiender stöder
            varandra i en europeisk integration. Det europeiska samarbetet
            är ett fredsprojekt. Närmandet mellan Serbien och Kosovo är ett
            viktigt exempel på detta. Vi knyter också nya förhoppningar till
            en lösning av frågan om det delade Cypern.
          </note>
          <note>
            Vårt Europa är ett globalt Europa. Om den ekonomiska krisens
            snålaste vindar nu har blåst över tornar de politiska orosmolnen
            upp sig i unionens grannskap och i grannskapets grannskap.
          </note>
          <note>
            Jag nämnde den djupa oro vi känner för situationen i Ukraina.
            Vi fördömer all våldsanvändning, och vi uppmanar till en politisk
            lösning. Vi är redo att ge vårt stöd till ett Ukraina i frihet
            och demokrati som tar avstånd från våldet.
          </note>
          <note>
            Vi beklagar avsaknaden av en demokratiseringsprocess i Vitryssland,
            liksom bakslagen i Azerbajdzjan. Och vi noterar att Armenien har
            valt rysk tullunion framför europeisk integration. Vi ser i land
            efter land i vårt östeuropeiska grannskap hur oacceptabla ryska
            påtryckningar och hot, utifrån nollsummespelets i grunden felaktiga
            logik, riktas mot dem som söker närmare samarbete med EU.
          </note>
          <note>
            Sverige fortsätter att vara en av de starkaste tillskyndarna
            av det östliga partnerskapet som ett ankare i ländernas modernisering,
            med tydliga krav men också med beredskap att möta framsteg med
            ett fördjupat samarbete och ökat stöd.
          </note>
          <note>
            Vi vill säkerställa ett skyndsamt undertecknande av associations-
            och frihandelsavtalen med Moldavien och Georgien, ett långsiktigt
            engagemang för fortsatt reformering av dessa samhällen och viseringsfrihet
            för den moldaviska befolkningen. Ett färdigförhandlat associationsavtal
            med Ukraina ligger på bordet och är redo att undertecknas den
            dag det är möjligt.
          </note>
          <note>
            För de länder i Europa som genomför politiska och ekonomiska
            reformer ska det finnas ett tydligt EU-perspektiv. Så står det
            i unionsfördraget, och så bidrar vi till utvecklingen i vårt östliga
            närområde.
          </note>
          <note>
            EU:s södra grannskap står inför ett år av extraordinära utmaningar,
            men också exceptionella möjligheter. Interimsöverenskommelsen
            med Iran om en lösning på den nukleära frågan är ett framsteg
            och ett kvitto på styrkan i att omvärlden förmår agera samfällt.
            Arbetet för ett långsiktigt, genomgripande avtal måste intensifieras,
            samtidigt som kraven på respekt för de mänskliga rättigheterna
            måste inskärpas. MR-sanktionerna ligger fast samtidigt som dialogen
            fortsätter.
          </note>
          <note>
            Inbördeskriget i Syrien har kostat över 130 000 människor livet,
            drivit över 9 miljoner människor på flykt och skapat instabilitet
            i hela regionen. Parterna och det internationella samfundet har
            nu ett gemensamt ansvar att ta vara på de förhandlingar som inleds
            för att stödja och bidra till en politisk lösning. Våldet måste
            upphöra, och den humanitära rätten inklusive rätten till humanitärt
            tillträde måste respekteras. En politisk lösning måste vara bred
            och inkluderande.
          </note>
          <note>
            Sverige har bidragit med 700 miljoner kronor i humanitärt bistånd
            sedan konfliktens utbrott och kommer under året att ge ytterligare
            minst 230 miljoner kronor. Stöd ges också till aktörer som verkar
            för mänskliga rättigheter och demokrati.
          </note>
          <note>
            Under året har förnyat hopp väckts i fredsprocessen i Mellanöstern,
            där förhandlingarna om en tvåstatslösning har återupptagits. De
            grundläggande elementen i den uppgörelse som måste till är kända.
            Om den politiska viljan finns är betydande framsteg inom räckhåll.
            Såväl Sverige som Europeiska unionen står redo att bidra till
            genomförandet av en överenskommelse.
          </note>
          <note>
            Den politiska processen i Egypten kantas av allt hårdare repression.
            EU har en viktig uppgift att motverka brott mot mänskliga rättigheter
            och främja en demokratisk utveckling.
          </note>
          <note>
            Sverige verkar för ett EU som stärker de strategiska länkarna
            med andra globala aktörer. Vi vill se ett ambitiöst transatlantiskt
            handels- och investeringspartnerskap mellan EU och USA senast
            2015. Att på detta sätt länka samman världens två största ekonomier
            är bra för hållbar tillväxt och sysselsättning, för styrkan och
            vitaliteten i den så centrala transatlantiska länken och för frihandeln.
          </note>
          <note>
            Vi vill se en relation med Ryssland som vilar på respekt för
            internationella spelregler, institutioner och principer. Åtaganden
            inom världshandelsorganisationen WTO och Europarådet måste följas
            och uppmuntra till en utveckling mot ett pluralistiskt och mer
            demokratiskt Ryssland. EU måste påtala de oacceptabla övergreppen
            mot de mänskliga rättigheterna, inte minst mot hbt-personer, och
            den ökade repressionen mot det civila samhället.
          </note>
          <note>
            Vi vill ha ett utvecklat europeiskt partnerskap med Kina, med
            samarbete, ekonomiskt utbyte och uppriktig dialog, också om medborgerliga
            och politiska fri- och rättigheter. Och vi vill att EU fördjupar
            sitt samarbete med länder som Brasilien, Indien och Sydafrika
            i viktiga frågor som rör klimat, forskning och tillväxt.
          </note>
          <note>
            Vårt Europa är ett Europa med en tydlig utrikespolitisk vision.
            Vid Europeiska rådets möte i december togs ytterligare ett steg
            mot att förverkliga det svenska förslaget om en europeisk global
            strategi. Arbetet intensifieras nu för att formulera EU:s mål
            och intressen i vår omvärld.
          </note>
          <note>
            EU är på väg att bli bättre rustat för medling och konflikthantering.
            I går undertecknade sju länder stadgan för att etablera det europeiska
            fredsinstitut som Sverige har tagit initiativ till.
          </note>
          <note>
            Vi verkar för att den europeiska utrikestjänsten ska stärkas,
            för att få starkare genomslag för den gemensamma utrikespolitiska
            rösten. Sverige fortsätter att delta med personal i EU:s civila
            och militära krishanteringsinsatser.
          </note>
          <note>
            I vårt Europa arbetar Europeiska unionen och Europarådet sida
            vid sida för det öppna samhällets värden och principer, varhelst
            dessa attackeras. Det handlar om att värna en internationell samarbetsordning
            grundad på folkrätten och rättsstatens principer.
          </note>
          <note>
            Europakonventionens roll för att motverka all slags diskriminering
            och slå vakt om de mänskliga rättigheterna är central. De försök
            som görs av vissa länder att undergräva dess ställning ska motverkas.
          </note>
          <note>
            EU-institutionerna liksom medlemsstaterna måste ta sitt ansvar
            för att de grundläggande rättigheterna respekteras. Regeringen
            arbetar tillsammans med andra EU-medlemsstater för att få till
            stånd en effektiv granskning av hur de mänskliga rättigheterna
            efterlevs i medlemsstaterna.
          </note>
          <note>
            Vi verkar för en jämställd värld, en värld där alla människors
            rättigheter respekteras, oavsett kön, hudfärg, tro eller sexuell
            läggning. Yttrande- och religionsfriheten behöver stärkas ytterligare.
          </note>
          <note>
            Vi ser med största allvar på den FN-rapport om Nordkorea som
            presenterats. Den beskriver så massiva övergrepp mot mänskliga
            rättigheter att de kan betecknas som brott mot mänskligheten.
            Sverige ska verka för ökat internationellt fokus på denna djupt
            omänskliga situation.
          </note>
          <note>
            EU:s gemensamma ståndpunkt i relationerna till Kuba innefattar
            bestämda krav på reformer för att stärka de mänskliga rättigheterna.
            Förföljelsen av oliktänkande fortsätter, och trycket på regimen
            måste upprätthållas.
          </note>
          <note>
            Ansträngningarna för den svensk-eritreanske journalisten Dawit
            Isaaks frigivning fortsätter.
          </note>
          <note>
            Sverige är i dag en ledande förkämpe för friheten på nätet –
            i de multilaterala förhandlingsrummen och i debatten med censurens
            och ofrihetens tillskyndare. Vi följer upp MR-rådets resolution
            20/8 om principen om samma rättigheter online som offline. Sverige
            var initiativtagare till den resolutionen.
          </note>
          <note>
            Vi bygger allianser för att slå vakt om en flerpartsmodell för
            styrning av internet där diktaturer och auktoritära stater inte
            ges makt över denna drivkraft för individuell utveckling och globala
            framsteg. Och vi har lanserat principer som bör vägleda den internationella
            debatten om hur rättsstatens principer ska tillämpas online.
          </note>
          <note>
            Övervakning och tillgång till data är ibland ofrånkomligt för
            att bekämpa brott och skydda demokratins institutioner. Syftet
            ska dock vara att värna friheten, den personliga integriteten
            och den enskildes rättigheter, inte att undergräva dessa värden.
          </note>
          <note>
            Vårt nationella engagemang för det globala multilaterala samarbetet
            gör det naturligt att verka för en europeisk union som bidrar
            till FN:s arbete, inte minst i utsatta människors vardag och verklighet.
          </note>
          <note>
            Vi välkomnar de framsteg som nåddes vid Världshandelsorganisationens
            ministermöte på Bali och är redo att ta den agendan vidare.
          </note>
          <note>
            Vi är redo att delta med militära förmågor i fredsfrämjande insatser
            som leds av FN, av EU eller av Nato.
          </note>
          <note>
            Regeringen kommer att återkomma till riksdagen under våren för
            att söka stöd för ett substantiellt svenskt bidrag till FN-insatsen
            Minusma i Mali.
          </note>
          <note>
            Regeringen har också ställt sig bakom beslutet om den EU-insats
            som man nu planerar att sätta in i Centralafrikanska republiken.
          </note>
          <note>
            Vi verkar för en värld fri från kärnvapen och andra massförstörelsevapen
            och har under det senaste året ställt resurser till förfogande
            för att förstöra syriska kemvapen.
          </note>
          <note>
            Under de senaste två åren har Sverige, tillsammans med Mexiko,
            lett det internationella arbetet för ikraftträdandet av det fullständiga
            provstoppsavtalet, CTBT. Vårt engagemang fortsätter även om just
            det formella uppdraget är avslutat.
          </note>
          <note>
            Icke-spridningsfördraget är grundstenen för det nukleära icke-spridnings-
            och nedrustningsarbetet. Vi arbetar för en framgångsrik uppföljningskonferens
            i New York 2015.
          </note>
          <note>
            Vapenhandelsfördraget ATT som blev klart i april 2013 är ett
            viktigt steg i kampen mot olaglig och destabiliserande handel
            med konventionella vapen. Vi avser att föreslå ratificering av
            avtalet under 2014.
          </note>
          <note>
            Vi beslutar i dag också om bidrag till IAEA:s övervakning av
            kärnenergiöverenskommelsen med Iran. Sverige är en stark röst
            för en diplomatisk lösning som innebär att Iran fullt ut uppfyller
            sina åtaganden inom NPT.
          </note>
          <note>
            Säkerhet och utveckling går hand i hand. Vi fortsätter att rädda
            liv och lindra nöd genom omedelbart stöd vid kriser och katastrofer.
            Vi är redo och verkar för att stärka det humanitära responssystemet.
          </note>
          <note>
            Vårt bidrag till kampen mot fattigdom och förtryck hör till de
            allra mest generösa. Den svenska biståndsramen uppgår till mer
            än 38 miljarder kronor, och vi möter det internationella 0,7-procentsmålet,
            liksom det svenska enprocentsmålet.
          </note>
          <note>
            Kraftsamlingen för att nå millennieutvecklingsmålen har gett
            resultat. Andelen människor som lever i fattigdom har halverats,
            och målet om minskad undernäring är inom räckhåll nästa år.
          </note>
          <note>
            Andra millenniemål halkar efter. Regeringen fortsätter därför
            satsningarna på hälsa för att rädda kvinnors och barns liv. I
            detta syfte prioriterar regeringen bland annat arbetet för sexuell
            och reproduktiv hälsa och rättigheter samt sanitet. Stödet till
            FN:s befolkningsfond UNFPA ökar, liksom stödet till Unicef.
          </note>
          <note>
            Kvinnors säkerhet och påverkan i fredsprocesser är av yttersta
            vikt, och därför fortsätter genomförandet av FN:s säkerhetsrådsresolution
            1325 att vara centralt.
          </note>
          <note>
            Sverige vill se nya universella mål för en hållbar utveckling
            som innefattar demokrati, mänskliga rättigheter, jämställdhet,
            klimat och miljö samt frihet från våld.
          </note>
          <note>
            Vi ställer krav på fortsatta reformer av FN-systemet, för ökad
            transparens, effektivitet och resultatstyrning.
          </note>
          <note>
            Vi gör fortsatta ansträngningar och bidrar med ytterligare medel
            för att stärka demokrati och mänskliga rättigheter globalt.
          </note>
          <note>
            Under våren presenterar regeringen en ny biståndspolitisk plattform
            som slår fast regeringens prioriteringar och tydliggör styrningen
            av det svenska biståndet. Vi kommer under våren att fördjupa dialogen
            med det civila samhällets organisationer.
          </note>
          <note>
            Herr talman! Sverige är kandidat till FN:s säkerhetsråd för perioden
            2017–2018. Kandidaturen kommer, med nordiskt stöd, att ta fasta
            på våra meriter som engagerad, generös och principfast FN-medlem
            och inte ske genom röstfiske och skytteldiplomati. På så vis tror
            vi att vi bäst argumenterar för att det är dags för en nordisk
            röst i rådet men också för att det internationella bruket med
            omfattande kampanjer behöver ses över.
          </note>
          <note>
            Vi är den sjätte största bidragsgivaren till FN-systemet, vi
            har haft 80 000 personer i FN-tjänst genom åren och vi är den
            tredje största humanitära givaren. Vårt FN-cv är starkt.
          </note>
          <note>
            Herr talman! Vårt Europa är ett Europa där varje land får göra
            sina egna säkerhetspolitiska vägval och där också regionala samarbeten
            frodas.
          </note>
          <note>
            Vår säkerhetspolitiska linje och vår solidaritetsförklaring ligger
            fast. Vi kommer inte att förhålla oss passiva om en katastrof
            eller ett angrepp skulle drabba ett annat EU-medlemsland eller
            nordiskt land. Vi förväntar oss att dessa länder agerar på samma
            sätt om Sverige drabbas. Vi ska kunna både ge och ta emot stöd
            såväl civilt som militärt.
          </note>
          <note>
            Försvarsberedningen har redovisat sin säkerhetspolitiska bedömning,
            och under våren presenteras en försvarspolitisk rapport.
          </note>
          <note>
            För Sverige är den nordiska identiteten stark och självklar.
            Vi fördjupar det utrikes-, säkerhets- och försvarspolitiska samarbetet,
            så som har redovisats i en särskild skrivelse till riksdagen.
            Sedan två veckor tillbaka deltar svenska och finska flygplan i
            en luftförsvarsövning under norsk ledning i det isländska luftrummet.
          </note>
          <note>
            Parallellt utvecklas de nordisk-baltiska relationerna, och banden
            mellan detta nordisk-baltiska samarbete och de så kallade Visegradländerna
            i Centraleuropa stärks.
          </note>
          <note>
            Vårt nordliga grannskap fortsätter att vara ett område för samverkan
            och sökande efter gemensamma lösningar.
          </note>
          <note>
            Besluten från det svenska ordförandeskapet i Arktiska rådet ska
            genomföras och den svenska Arktisstrategin från 2011 tas vidare,
            inte minst vad gäller hållbar utveckling i den arktiska regionen.
            På så vis skapas fördjupad integration i vårt närområde, nya plattformar
            för våra utrikespolitiska prioriteringar och förstärkt europeisk
            säkerhet.
          </note>
          <note>
            Omställningen från militära insatser till civila fortsätter i
            Afghanistan. Det nuvarande militära bidraget avslutas och följs,
            i enlighet med en bred överenskommelse i riksdagen, av beredskap
            att bidra till en efterföljande utbildningsinsats. Under året
            fattar regeringen beslut om en ny resultatstrategi där utbildning,
            jämställdhet, ekonomisk utveckling och sysselsättning sätts i
            fokus.
          </note>
          <note>
            Vi har ett brett och stort engagemang på Afrikas horn. Vi verkar
            utifrån ett helhetsperspektiv och bidrar till de tre olika civila
            och militära insatser som verkar inom EU:s regionala ram. Det
            handlar i grunden om att skapa förutsättningar för människor i
            länderna att så småningom upprätthålla säkerhet och stabilitet
            med egen kapacitet.
          </note>
          <note>
            På kontinent efter kontinent utvecklar vi våra biståndsrelationer
            från att vara biståndsgivare till att bli också en handels- och
            kunskapspartner. Ingenstans är detta så tydligt som i just Afrika.
            Konflikter sliter sönder sköra stater som Sydsudan och Centralafrikanska
            republiken, och politisk instabilitet präglar Stora sjöregionen.
            Men i allt fler länder ser vi ekonomisk tillväxt, demokratisk
            utveckling och globalt engagemang.
          </note>
          <note>
            Regeringen bejakar Afrikas möjligheter, medveten om att ett omfattande
            bistånd, deltagande i krishanteringsinsatser och stöd till den
            Afrikanska unionen alltjämt är nödvändiga bidrag till att möta
            de kvarvarande utmaningarna.
          </note>
          <note>
            I takt med att världen förändras söker vi också nya vägar, nya
            samarbetspartner och nya arbetssätt för att främja våra värderingar
            och ta till vara våra intressen.
          </note>
          <note>
            Vi ska ha en modern, jämställd utrikesförvaltning som finns på
            plats när den behövs. Därför öppnar vi under året ambassader i
            Jerevan, Baku och Doha, och vi etablerar svensk diplomatisk närvaro
            i Ghana, Myanmar och Peru. Satsningarna på digital diplomati fullföljs.
          </note>
          <note>
            Vi kraftsamlar våra resurser för exportfrämjande till länder
            där vårt engagemang gör störst skillnad, och vi ägnar särskild
            uppmärksamhet åt de kreativa näringarna.
          </note>
          <note>
            Vi arbetar ihärdigt för att ge stöd till svenskar utomlands.
            Nu finns en modern konsulär beredskap med en krisorganisation
            som gör att vi inom timmar kan skicka resurser till områden där
            det finns svenskar i en allvarlig kris.
          </note>
          <note>
            Herr talman! I samtal med nätaktivister i Kairo, demokratikämpar
            i Kiev och entreprenörer i Kabul, i möten med studenter i Lahore
            och utlandssvenskar i Laos, och under resor till Sydafrika och
            Singapore men också till mer närliggande Serbien och Storbritannien,
            stärks jag i övertygelsen om att Sverige gör skillnad.
          </note>
          <note>
            Vi gör det genom att vara en pålitlig och principfast röst för
            demokrati och frihet, en långsiktig, generös och ansvarstagande
            biståndsgivare och en tålmodig och konsekvent röst för frihandel
            och multilateralt samarbete.
          </note>
          <note>
            Vi gör det genom att i samarbete med andra förbättra möjligheten
            för den enskilda individen – här i vårt land och runt om i världen
            – att utvecklas och påverka sin egen vardag och verklighet. Och
            inte minst gör vi det genom att vara en röst för en öppen, växande
            och utrikespolitiskt stark europeisk union.
          </note>
          <note>
            Så har vi gjort hittills, och så kommer vi att fortsätta.
          </note>
          <note type="speaker">
            Anf. 3 URBAN AHLIN (S):
          </note>
          <note>
            Herr talman! Den tid som jag har till mitt förfogande medger
            inte att jag läser upp den alternativa utrikesdeklarationen, som
            vi socialdemokrater presenterar i dag, men till åhörare och intresserade
            riksdagsledamöter samt utrikesministern kan jag säga att den finns
            att ladda ned från Socialdemokraternas hemsida.
          </note>
          <note>
            Sverige är ett bra land att leva i. Vi lever i frihet. Vi lever
            i demokrati. Vi debatterar i kammaren. Vi slåss inte ute på gatorna.
            Vi lever i trygghet och säkerhet. Vi har inte varit i krig på
            många, många år.
          </note>
          <note>
            Men i dag, i en huvudstad i Europas geografiska mitt, brinner
            eldar och sitter det prickskyttar på taken och skjuter demonstranter.
            I dag i Kiev kastas det molotovcocktailar mot polisen. Däcken
            brinner för att människor vill visa var de hör hemma. De vill
            visa att Ukrainas framtid ligger i Europa.
          </note>
          <note>
            Låt det inte finnas någon tvekan från denna kammare om var ansvaret
            för våldsspiralen ligger. President Janukovitj är den som har
            våldsmonopolet. Han har hand om inrikestrupperna, militären, polisen
            och prickskyttarna. Han har ansvaret för att våldsspiralen i Ukraina
            ska brytas. Allt våld måste naturligtvis fördömas. Europeiska
            unionen och utrikesminister Carl Bildt borde i dag vara tydliga
            med att de som begår övergrepp på Kievs gator ska Europeiska unionen
            införa riktade sanktioner mot. Sådant här ska inte få ske i Europas
            geografiska mitt.
          </note>
          <note>
            Samtidigt som detta sker och vi riktar kritik mot Janukovitj
            måste vi naturligtvis också fråga oss om det finns något som vi
            kunde ha gjort annorlunda. Carl Bildt och Radek Sikorski, den
            polske utrikesministern, är de som 2009 lanserade det så kallade
            östliga partnerskapet. Vi socialdemokrater har tyckt att det är
            en väldigt bra idé. Vi har stöttat det från första början. Men
            det östliga partnerskapet har saknat viktiga delar och komponenter
            för att vara den kraft för förändring som det var tänkt att vara
            i de sex länder som det omfattar.
          </note>
          <note>
            Sedan det östliga partnerskapet lanserades 2009 har utvecklingen
            gått åt fel håll i de flesta av dessa sex länder. Då måste vi
            naturligtvis fråga oss vad det är vi har gjort som är fel. Låt
            mig peka på några av de sakerna.
          </note>
          <note>
            Det östliga partnerskapet har för lite resurser. Europeiska unionen
            har inte varit beredd att satsa de pengar som krävs för att hjälpa
            till i reformarbetet hos våra östliga grannar. Stödet har heller
            inte utformats på ett sätt som gör att man kan rikta det till
            de olika ländernas behov – man har haft en one size fits all,
            men de är inte så verkligheten ser ut. Relationen till Vitryssland
            måste se annorlunda ut än relationen till Georgien. Det behov
            Moldavien har ser annorlunda ut än det Ukraina har. Och det allra
            viktigaste har saknats, nämligen ett medlemskapsperspektiv.
          </note>
          <note>
            Europeiska unionen lider av sådan utvidgningströtthet att man
            inte har velat ge länderna i det östliga partnerskapet den rätt
            som de enligt EU-fördraget har, det vill säga att ett europeiskt
            land ska ha rätt att söka medlemskap i Europeiska unionen. Som
            vi socialdemokrater ser det: Uppfyller man kriterierna, är en
            demokrati, stöder mänskliga rättigheter och så vidare ska man
            naturligtvis ha möjlighet att bli medlem i Europeiska unionen.
            Men det har det östliga partnerskapet inte kunnat leverera, och
            naturligtvis faller en del av ansvaret för det på Carl Bildt och
            Radek Sikorski.
          </note>
          <note>
            Missförstå mig inte nu. Jag vet att Carl Bildt har gjort vad
            han kan för att få Europeiska unionen att öppna sig ännu mer mot
            det östliga partnerskapet. Men i dag demonstrerar ungdomar, äldre,
            kvinnor och män på gatorna i Kiev för att de vill tillhöra Europeiska
            unionen, och då är naturligtvis frågan: Vad är vårt svar till
            dem? Svaret måste vara: Ni är välkomna att en dag bli medlemmar
            av Europeiska unionen när ni uppfyller de krav och kriterier som
            vi ställer på alla som vill bli medlemmar.
          </note>
          <note>
            Detta borde vara ett klart budskap från Carl Bildt i dagens debatt,
            men i stället talar han om EU-perspektiv. Han talar inte om medlemskapsperspektiv.
          </note>
          <note>
            Låt mig rikta mig till de ambassadörer som kommer från europeiska
            länder som inte tycker att utvidgningen ska sträcka sig till Turkiet
            eller Ukraina. Skicka rapporter hem till huvudstäderna och fundera
            på vilket ansvar ni har för att det brinner i dagens Kiev!
          </note>
          <note>
            Europeiska unionen ska vara en öppen union som alltid håller
            dörrarna öppna för att skapa ett säkrare och tryggare Europa.
            Alla länder i Europa ska ha en möjlighet att bli medlemmar av
            unionen.
          </note>
          <note>
            I valet 2006 kritiserade de borgerliga oss socialdemokrater för
            att vi hade för få soldater i internationell utlandstjänst. Vi
            hade vid den tidpunkten 850–900 sådana soldater. Det sades från
            borgerligt håll att detta skadade Sveriges anseende i världen,
            och därför lovade den borgerliga alliansen i valrörelsen 2006
            att vi ska ha 2 000 internationellt insatta soldater. Vi skulle
            fördubbla Sveriges förmåga och på det sättet öka Sveriges anseende
            i världen.
          </note>
          <note>
            Carl Bildt sade i sin utrikesdeklaration att han vill ha en saklig
            debatt. Det vill jag också ha. Här är en saklig fråga. I dag har
            vi 350 soldater i utlandstjänst. Ni gick till val på att fördubbla
            antalet soldater i internationell tjänstgöring. Resultatet är
            mer än en halvering! Om det 2006 skadade Sveriges anseende att
            vi bara hade 900 soldater ute – i FN-tjänst och annat – hur skadar
            det då Sveriges anseende att vi nu bara har 350?
          </note>
          <note>
            Carl Bildt säger att vi kandiderar till FN:s säkerhetsråd och
            att vi inte ska ägna oss åt skytteldiplomati, vilket förvånar
            mig, för jag trodde att det var det Carl Bildt ägnade sig åt.
            Vi ska inte ägna oss åt röstköp, och vi ska inte ha några kampanjer,
            utan vårt cv är så starkt att det ska tala för sig självt. Våra
            meriter på FN-området ska göra att alla länder tycker att Sverige
            naturligtvis ska sitta med i säkerhetsrådet.
          </note>
          <note>
            Så säger Carl Bildt att vi har haft 80 000 soldater ute i FN-tjänst.
            Vet ni hur många som är ute i dag i FN-tjänst? Det är 27! Vet
            ni hur många det har varit i princip vartenda år sedan Carl Bildt
            blev utrikesminister? Det har pendlat mellan 25 och 35 per år.
            80 000 i FN-tjänst – det är gamla meriter, Carl Bildt. Det är
            gamla socialdemokratiska regeringar som har tagit beslut om att
            sända ut svenska soldater i FN-tjänst. Ska du ha en chans att
            vinna en plats i FN:s säkerhetsråd går det inte att pråla med
            lånta fjädrar, utan då handlar det om att visa en vision för framtiden
            och inte tro att man ska kunna vinna på gamla meriter.
          </note>
          <note>
            Självklart ska man slåss för en plats i FN:s säkerhetsråd genom
            att man meddelar världen vad det är man vill kämpa för. Vi socialdemokrater
            har varit väldigt tydliga med detta. Vi menar att det handlar
            om att främja fred och säkerhet i världen, naturligtvis. Vi ska
            ställa upp i FN-styrkor. Vi ska vara en stark röst för nedrustning.
            Vi ska lyfta upp kvinnors och barns rättigheter och hbt-frågorna
            på den internationella dagordningen.
          </note>
          <note>
            Det är den framtidsagenda som Sverige måste ha om vi ska ha en
            chans att vinna en plats i säkerhetsrådet. Att luta sig tillbaka
            på gamla meriter räcker inte långt.
          </note>
          <note>
            När Carl Bildt ska fylla ut texten i utrikesdeklarationen om
            vilket fantastiskt arbete man har gjort för nedrustning är han
            till och med tvungen att använda samarbeten som redan är avslutade
            – jag tänker på samarbetet mellan Sverige och Mexiko. Så lite
            har gjorts att man i en utrikesdeklaration är tvungen att skriva
            om samarbeten som inte längre existerar.
          </note>
          <note>
            Ni vet att det pågår konferenser i Genève och att det är massor
            av nedrustningsarbete överallt, som egentligen inte har lett till
            någonting på sistone. På konferensen i Genève kom man inte ens
            överens om en dagordning om vad man ska förhandla om.
          </note>
          <note>
            När initiativen togs som folkliga uppror – det var människor
            och civila organisationer som engagerade sig mot personminor –
            startades ett nytt moment i världen. Människor gick ihop och sade:
            Vi tycker att personminor är så fruktansvärda vapen att de måste
            förbjudas helt och hållet. Vi struntar i vad diplomater och politiker
            säger i olika konferensrum. Personminorna är så fruktansvärda
            vapen att de borde förbjudas rakt av.
          </note>
          <note>
            Kanada, Norge och andra länder var drivande i det arbetet. Och,
            mycket riktigt, till slut tvingades politiker och vi andra här
            att ratificera en konvention mot personminor. Det var bra. Det
            var det civila samhället som engagerade sig. Samma sak skedde
            med klustervapen. Den norska regeringen var drivande och bjöd
            in civila organisationer. Carl Bildt stod här i talarstolen och
            raljerade över de norska initiativen, men i Norge satt man till
            slut och skrev under en konvention som förbjöd klustervapen. Sverige
            ratificerade också, men Carl Bildt satt på en konferens i Köpenhamn
            och struntade i att de andra utrikesministrarna var i Oslo.
          </note>
          <note>
            I dag finns en rörelse där man säger att de humanitära konsekvenserna
            av kärnvapen är så oerhörda att man ska jobba för att förbjuda
            kärnvapen helt och hållet. Norge har varit drivande i detta arbete
            och anordnat konferens. Vårt före detta samarbetsland, Mexiko,
            anordnade förra veckan en sådan konferens. Österrikes regering,
            med en borgerlig utrikesminister som är yngre än Carl Bildt, ser
            framtiden och säger: Vi i Österrike är beredda att anordna nästa
            steg i det här arbetet.
          </note>
          <note>
            Carl Bildt säger: Det är inga seriösa länder som engagerar sig
            i det här. Den sakliga frågan till Carl Bildt är: Är inte Norge,
            Österrike och Mexiko seriösa länder? Och med tanke på JAS-affären
            med Schweiz är det intressant att veta att Schweiz är ett av de
            länder som ligger bakom kampen för att stoppa kärnvapen helt och
            hållet på grund av de humanitära konsekvenserna. Är Schweiz inget
            seriöst land, herr utrikesminister?
          </note>
          <note type="speaker">
            Anf. 4 BODIL CEBALLOS (MP):
          </note>
          <note>
            Herr talman! Jag vill börja med att instämma i det som Urban
            Ahlin tog upp i sin beskrivning av situationen i Ukraina och vad
            som behöver göras där. Men i övrigt kommer jag att tala om vädret,
            för det är det ingen annan som gör. Hittills har man i alla fall
            inte gjort det.
          </note>
          <note>
            Det är som den amerikanska 1800-talsnovellisten Charles Dudley
            Warner uttryckte det: Alla talar om vädret, men ingen gör någonting
            åt det.
          </note>
          <note>
            Han kunde inte ha mer rätt. Bara ett par veckor innan vi nu ser
            delar av England sköljas bort röstade EU-parlamentet om nya klimatmål.
            Då röstade utrikesministerns partikamrater, Moderaterna, nej till
            progressiva mål för klimat, förnybar energi och energieffektivisering.
            De röstade nej till ett Europa som tar ansvar, men de röstade
            också nej till den omställning av ekonomin som är nödvändig för
            nya arbetstillfällen inom de näringar som ska skapa en hållbar
            framtid.
          </note>
          <note>
            Under alliansregeringens ledning har klimatpolitiken förvandlats
            till tomt prat, inte bara i Sverige utan också i svensk politik
            i EU. Det sker samtidigt som president Obama och utrikesminister
            Kerry äntligen börjat göra något åt miljö- och klimathoten. Kerry
            uttalade så sent som i söndags att klimatförändringen är världens
            största massförstörelsevapen och ett hot som måste bekämpas. Sent
            ska syndaren vakna, men bättre sent än aldrig. Jag hoppas att
            USA:s senkomna uppvaknande kan få andra tvivlande regeringar att
            inse att det börjar bli bråttom och dags att agera.
          </note>
          <note>
            En undersökning gjord av Cint, på uppdrag av Världsnaturfonden,
            visar att 80 procent av Sveriges unga oroar sig för hur klimatförändringarna
            kommer att påverka deras och världens framtid. Jag undrar hur
            utrikesministern tror att dagens unga ser på regeringen som beslutsfattare,
            ansvarig för beslut som avgör deras framtid, när Moderaterna konsekvent
            i EU och i Sverige röstar nej till den klimatpolitik som krävs
            för att vi ska nå det tvågradersmål som alla är överens om, när
            regeringen ägnar sig åt dubbel bokföring av den klimatfinansiering
            som ska stödja fattiga länder när det gäller anpassning och omställning
            och när regeringen inte tar ansvar för att lämna en frisk planet
            till kommande generationer, till alla de unga som lever i dag.
          </note>
          <note>
            Det är inte som utrikesministern uttryckte det vid ett tidigare
            tillfälle: Om 50 år är vi ändå alla döda. Jag hoppas att ministerns
            och mina barnbarn och barnbarnsbarn ska kunna leva på den här
            planeten även därefter.
          </note>
          <note>
            Sverige har under Moderaternas ledning lämnat positionen som
            en av de mest pådrivande krafterna i klimatfrågan i EU, i en tid
            då EU måste kliva fram. FN:s klimattoppmöte i Paris nästa år anses
            av många vara sista chansen för världen att enas om ett klimatavtal
            som gör att vi klarar tvågradersmålet. EU:s nya politik kommer
            att vara ribban för övriga länder. Hela världen står bokstavligen
            på spel.
          </note>
          <note>
            För oss här i Norden är de påtagliga klimatförändringarna små
            tecken, men på många håll i världen förändras människors levnadsvillkor
            helt. Det ligger en djup orättvisa i att de som bidragit minst
            till den globala uppvärmningen är de som drabbas värst.
          </note>
          <note>
            Herr talman! Miljöpartiets grundmurade uppfattning är att vi
            måste ta ansvar för vad vi lämnar efter oss till våra barn och
            barnbarn. EU:s klimat- och energipolitik måste fortsätta att stå
            på tre ben: Bindande mål för minskade utsläpp, bindande mål för
            förnybar energi och bindande mål för energibesparingar. Alla tre
            mål behövs. De förstärker varandra. De är en förutsättning för
            att tvågradersmålet ska nås.
          </note>
          <note>
            Analyser som gjorts visar att vi med tre ambitiösa klimatmål
            inte bara bidrar till att minska vår klimatpåverkan. Vi får också
            fler jobb, renare luft och bättre folkhälsa. Det första, fler
            jobb, är dessutom något som krisande EU-länder är i desperat behov
            av. Vi tar också på så sätt det ansvar vi i den rika världen lovade
            för många år sedan, att på ett rättvisare sätt fördela tillgången
            på energi till länder i behov av utveckling. Vår skuld till kommande
            generationer blir annars större för varje dag som går, och den
            rika världens skuld till fattiga människor i fattiga länder likaså.
            Det är dags att vi börjar göra rätt för oss.
          </note>
          <note>
            Herr talman! Åter till vädret. Varje år ser vi hur extrema väder
            orsakar humanitära katastrofer runt om i världen, till exempel
            förra årets tyfon Haiyan, som skapade en fruktansvärd förödelse
            när den drog fram över Filippinerna. Vi ser flyktinglägren i Libanon
            som är täckta av snö, som om människor inte drabbats nog av umbäranden
            ändå.
          </note>
          <note>
            I USA förklaras nu den ekonomiska avmattningen i början av året
            med vädret, med kylan och snöstormarna. Folk handlar helt enkelt
            mindre när det är kallt. Och minns ni Manhattan under vatten?
            Det kostade. Moder jord har börjat skicka fakturor.
          </note>
          <note>
            Men extrema väder förekommer inte bara någon annanstans. De förekommer
            också här i Sverige och i EU. Häftiga väder har alltid uppkommit.
            Det går inte att knyta en enskild händelse till klimatförändringarna,
            men FN:s klimatpanel har slagit fast att extrema väderfenomen,
            som skyfall och stormar, värmeböljor och torka, kommer att öka
            i framtiden.
          </note>
          <note>
            I Sverige kan vi se Kungsträdgårdens körsbärsträd stå i blom
            i januari. Enligt väderprognoserna får vi vår i södra Sverige
            redan på lördag. Enligt vissa har den redan kommit; sångsvanarna
            har ju anlänt.
          </note>
          <note>
            Under vintern lamslogs Tyrolen av enorma snömassor. Varje år
            drabbas någon region i Europa av extrem kyla och snöfall.
          </note>
          <note>
            I Sydeuropa har vi i närtid sett extremhöga vågor vid spanska
            Galiciens och Portugals kuster. Vi ser återkommande översvämningskatastrofer
            i Centraleuropa och England. Inte minst har Storbritannien varit
            extremt utsatt för häftiga regn och stormar den senaste tiden.
          </note>
          <note>
            Vi har sett stormar som ödelagt många års skogsproduktion i bland
            annat Sverige. Vädret ger, som sagt, anledning till allt större
            oro. Och vi ska återigen komma ihåg: Det är de fattiga länderna
            som drabbas värst. De har inte samma ekonomiska förutsättningar
            att skydda sig mot stormar eller att anpassa jordbruket till torka.
          </note>
          <note>
            Herr talman! I en nyligen publicerad artikel om klimatpåverkan
            i The Guardian kan vi läsa om ekonomen Nicholas Stern. Det var
            han som författade den rapport i oktober 2006 som beskrev följderna
            av klimatpåverkan i reda pengar. Han menar i artikeln att klimatpåverkan
            leder till globala konflikter. Stern säger bland annat att om
            vi inte når tvågradersmålet kommer resultatet att bli massmigration.
            Hundratals miljoner människor kommer att lämna de värst drabbade
            områdena. Det kommer i sin tur att leda till konflikter och krig
            – knappast till fred och välstånd.
          </note>
          <note>
            Hur kommer EU och den rika världen att agera då? Förmodligen
            genom att stänga våra gränser ännu mer, i stället för att ställa
            sig frågan hur vi ska agera för att människor ska slippa tvingas
            lämna sina hem. Lösningen är inte att skjuta gummikulor på desperata
            människor som försöker ta sig över de södra EU-gränserna. Det
            hände nyligen med 15 döda i tumultet som följde. Det är därför
            positivt att Carl Bildt tog upp den svenska positionen om ett
            öppet och ansvarstagande Europa i deklarationen.
          </note>
          <note>
            Herr talman! Förmodligen är klimatfinansieringen den främsta
            hämskon i klimatförhandlingarna. Sverige har hittills åtnjutit
            ett stort förtroende från utvecklingsländerna i klimatfrågan.
            Det är därför obegripligt att inte alliansregeringen står upp
            för det löfte man själv gav vid klimattoppmötet i Köpenhamn 2009.
            Då utlovades att från och med 2020 ska de rika länderna tillsammans
            bidra med 100 miljarder dollar per år. Det är pengar som ska vara
            nya och additionella, det vill säga inte bistånd.
          </note>
          <note>
            Ändå tar Sverige sin del av pengarna från biståndet. Miljöpartiet
            menar att Sverige ska leva upp till det ansvar vi åtog oss vid
            Köpenhamnsmötet och sluta med den dubbla bokföringen av biståndsbudgeten.
            FN:s gröna fond kommer från och med i år att kanalisera pengar.
            För 2014 skulle det handla om 2 miljarder kronor för Sveriges
            del. Om all klimatfinansiering avräknas från det bistånd som också
            ska bidra till utbildning, hälsa och demokratiutveckling blir
            det inga pengar över till den omställning som är nödvändig. Om
            vi inte bidrar till omställning riskerar vi att försätta stora
            områden som i dag utvecklas positivt i permanent monetär kris.
          </note>
          <note>
            Miljöpartiet menar att Sverige måste förvalta sitt internationella
            förtroendekapital bättre. Ingen ska behöva tvivla på att Sverige
            står upp för miljön, klimatet och de mänskliga rättigheterna.
            Därför vill vi se en ökad samverkan mellan Utrikesdepartementet
            och Miljödepartementet och ge större resurser och utrymme för
            klimatdiplomati.
          </note>
          <note>
            Sverige är ett litet land, men vi har förväntningar på oss. När
            Sverige sviker miljön, fattiga länder och framtida generationer
            uppfattas det som ett stort svek. Om inte ens vi står upp för
            klimatet, jordens fattiga och barnens framtid, vem ska då göra
            det?
          </note>
          <note>
            Herr talman! Jag upplevde det stora snöovädret i Ystad 1978,
            och 20 år senare var det dags igen i Gävle. Vi tog oss ut genom
            fönstret på andra våningen i huset, skolorna stängde och mjölken
            i affärerna tog slut. Det var omöjligt att ta sig med bil till
            eller från staden. I stället plockades skidorna fram. Det är vid
            sådana tillfällen det behövs bandvagnar och ett hemvärn som är
            tränat att bistå människor i nöd. Det är då vi behöver en beredskap
            för att förse människor med livsmedel, energi, vård och omsorg.
            Det är mycket troligare att vi drabbas av häftiga snöoväder, översvämningar
            och stormar än av en invasion från öst, även om det i debatten
            ibland låter som om en invasion är nära förestående.
          </note>
          <note>
            Utan ett militärt hot från öster är det svårt att hävda att vi
            behöver satsa 100 miljarder på att bygga nästa generation JAS-plan.
            Det finns en logik, men det är en felaktig logik som bygger mer
            på ekonomi och arbetstillfällen än på vad som är en verklig hotbild.
          </note>
          <note>
            Miljöpartiet har konsekvent arbetat för att få riksdagens stöd
            för en vidgad hotbild där målet för vår säkerhet är att skydda
            befolkningens liv och hälsa, samhällets funktioner och vår förmåga
            att upprätthålla grundläggande värden som demokrati, rättssäkerhet
            och mänskliga fri- och rättigheter. Vi menar att Sverige står
            inför helt andra hot än rent militära. Det kan handla om pandemier,
            miljöförstöring, direkta konsekvenser av den globala uppvärmningen,
            teknologiska katastrofer, till exempel härdsmältor, terrorism,
            organiserad brottslighet och cyberattacker.
          </note>
          <note>
            Sveriges försvarspolitik behöver därför ställas om för att hantera
            de verkliga hot vi står inför. I den ingår inte bara en beredskap
            att skydda människor i Sverige utan också ett stärkt internationellt
            fredsarbete. Det bästa sättet att undvika krig är att förebygga
            eller mildra konflikter.
          </note>
          <note>
            Den gröna säkerhetspolitiken finner stöd inte bara i en ideologisk
            övertygelse om att fred är målet utan också i vägen dit. Vi i
            Miljöpartiet anser att vi har stöd i den säkerhetspolitiska situation
            som Sverige i dag och för överskådlig framtid befinner sig i.
            Vårt närområde är stabilt. Sverige är omgivet av grannar som i
            dag är medlemmar i EU eller Nato, förutom Ryssland som har allt
            att vinna på goda relationer till grannstaterna i Östersjöområdet.
            Det finns därför inget mervärde i att Sverige ansluter sig till
            Nato.
          </note>
          <note>
            Miljöpartiets starkaste argument mot ett svenskt Natomedlemskap
            är kärnvapnen. Bland Natos medlemmar finns ett antal kärnvapenstater
            och en gemensam kärnvapendoktrin. En sådan klubb vill vi inte
            vara del av.
          </note>
          <note>
            Miljöpartiet var drivande i omställningen av försvaret från invasionsförsvar
            till ett internationellt insatsförsvar. Sverige har som medlem
            av FN en skyldighet att bidra till att säkra världsfreden. Det
            gör Sverige bäst genom att medverka i internationella fredsfrämjande
            insatser när FN kallar och begär vår hjälp.
          </note>
          <note>
            Men Sverige och EU behöver också bygga upp andra förmågor än
            rent militära. Vi gröna i Europa vill inrätta en europeisk civil
            fredskår, det vill säga en beredskapsstyrka med diplomater, freds-
            och utvecklingsarbetare som snabbt kan skickas till områden där
            en konflikt kan komma att övergå i väpnad strid.
          </note>
          <note>
            Herr talman! Inte bara Nicholas Stern menar att klimatpåverkan
            kan leda till konflikter. Den svenske forskaren Johan Rockström
            har skrivit att den arabiska vårens sociala revolution också drevs
            fram på grund av klimatpåverkan. Oljepriserna hade gått upp med
            120 procent och fosforpriserna med 140 procent. Ryssland och Australien
            hade infört exportstopp på grund av skogsbränder och torka. Så
            gott som varje dag ser vi nyhetsinslag om Syrien. Den 7 februari
            visades ett inslag som talade om den femåriga torkan som en av
            grunderna till konflikten. Programmet visade också hur utvecklingen
            i Mellanöstern, Nordafrika och flera andra länder kommer att se
            ut fram till 2070. Det är ingen upplyftande syn.
          </note>
          <note type="speaker">
            Anf. 5 JULIA KRONLID (SD):
          </note>
          <note>
            Herr talman, gäster och ledamöter i denna kammare! Jag vill också
            börja med att kommentera händelserna i Ukraina.
          </note>
          <note>
            Som tidigare har nämnts här har nyheter kommit om dessa våldsamma
            sammandrabbningar i Kiev mellan oppositionen och kravallpolisen.
            Flera uppges ha dött i natt. Denna typ av våldsanvändning mot
            fredliga demonstranter är naturligtvis fullständigt oacceptabel.
            Jag tror att besvikelsen hos folket på ledningen i Ukraina, i
            hur de har skött relationen med EU och Ryssland vad gäller frihandelsavtal
            med EU å ena sidan och påtryckningar från Ryssland å andra sidan,
            är toppen av ett isberg av missnöje mot ett förtryckande styre.
          </note>
          <note>
            Om vi ska se en långsiktigt förbättrad situation i Ukraina räcker
            det inte med dialog mellan opposition och regering. Det behövs
            djupgående reformer vad gäller kampen mot korruption och upprättandet
            av en fungerande rättsstat där till exempel regeringen inte kan
            fängsla en av sina främsta oppositionsföreträdare, så som skedde
            med Julija Tymosjenko. Här måste EU och Sverige vara tydliga i
            de krav som ställs på Ukraina. De övergrepp som nu har skett mot
            demonstranter måste naturligtvis ge konsekvenser.
          </note>
          <note>
            Herr talman! Jag vill fortsätta med att säga något om EU.
          </note>
          <note>
            Om några månader ska svenska folket få möjlighet att rösta om
            vilka svenska representanter de vill se i EU-parlamentet. Därför
            är det extra viktigt att våra medborgare vet i vilken riktning
            EU är på väg och var partierna står i EU-frågor. För att slippa
            onödiga påståenden och frågor om Sverigedemokraternas EU-politik
            vill jag i den här debatten reda ut några saker och svara på några
            frågor.
          </note>
          <note>
            Är vi sverigedemokrater för eller emot ett samarbete med europeiska
            länder?
          </note>
          <note>
            Vi inser givetvis att samarbete med andra länder är något positivt
            och nödvändigt och att det inte är framgångsrikt för ett land
            att isolera sig från omvärlden. Vissa stora gränsöverskridande
            problem som exempelvis rör vår miljö eller organiserad brottslighet
            behöver internationella lösningar. Bra handelsrelationer med andra
            länder är också nödvändiga för ekonomiskt välstånd. Därför är
            vi givetvis för ett mellanstatligt samarbete och frihandel med
            Europa. Vi är för ett samarbete som värnar fred, demokrati och
            mänskliga rättigheter. Vi ställer oss också positiva till ett
            utökat och fördjupat samarbete med våra nordiska grannländer.
            Men på märkliga frågor och påståenden om att vi vill att Sverige
            ska isolera sig från omvärlden och bygga upp murar är svaret naturligtvis
            nej.
          </note>
          <note>
            Däremot ser vi inte samarbete med andra länder som synonymt med
            en överstatlig union, till skillnad från andra partier i denna
            riksdag. Om enda sättet att bygga fred och samarbete med andra
            länder är med hjälp av överstatliga unioner i den riktning EU
            i dag är på väg i, kan man ju fråga sig hur Norge och Schweiz
            klarar sig och hur vi klarar att ha goda samarbeten med länder
            utanför EU och Europa.
          </note>
          <note>
            I stället för en saklig debatt kring utvecklingen inom EU och
            de kritiska röster som väcks i Europa vill vår utrikesminister
            Carl Bildt i sitt anförande försöka med något slags skrämseltaktik,
            genom att blicka tillbaka till den tid då europeiska länder låg
            i krig och måla upp en bild av att det överstatliga EU vi har
            i dag är det enda alternativet om vi inte ska gå tillbaka till
            den situationen. Carl Bildt varnar också för kritiska röster i
            EU för att motverka välfärd och utveckling.
          </note>
          <note>
            Snälla utrikesminister Carl Bildt! Nu vill jag ha en förklaring:
            Menar utrikesministern att vi inte kan ha fred genom gott mellanstatligt
            samarbete med andra länder utan ett överstatligt EU? Ska Norge
            och Schweiz vara oroliga för sin situation eftersom de står utanför
            EU?
          </note>
          <note>
            Sedan undrar jag: På vilket sätt förbättrar det välfärden för
            våra svenska medborgare att med sina skattepengar bidra till en
            medlemsavgift på 37 miljarder kronor när vi knappt får något tillbaka?
          </note>
          <note>
            På vilket sätt bidrar EU till välfärd och utveckling när vår
            svenska åkerinäring håller på att konkurreras ut av arbetare från
            Östeuropa som arbetar under slavliknande förhållanden i stället
            för att kräva att även de ska omfattas av svenska kollektivavtal,
            vilket skulle både gynna den svenska åkerinäringen och stoppa
            omänskliga arbetsförhållanden?
          </note>
          <note>
            På vilket sätt förbättrar EU välfärden inom vår svenska sjukvård
            när EU vill urholka våra utbildningskrav på allmänläkare genom
            att vi inte ska kunna kräva samma utbildning av läkare som flyttar
            in från andra EU-länder som av dem som utbildat sig i Sverige?
          </note>
          <note>
            Utrikesminister Carl Bildt! Om nu EU är så demokratiskt och fantastiskt
            som utrikesministern vill utmåla det måste väl även kritiska röster
            mot en utveckling av ett alltmer överstatligt EU som underminerar
            medlemsstaternas självbestämmande få debatteras sakligt utan att
            det avfärdas som skrämselpropaganda.
          </note>
          <note>
            Varför är vi då emot ett överstatligt EU?
          </note>
          <note>
            Vi är det därför att vi är ett parti som tror på demokrati där
            makten utgår från folket. Det är en av grundstenarna i vår grundlag.
            Visst är det bra att vi kan välja in EU-parlamentariker i EU,
            men våra svenska representanters makt är ganska begränsad.
          </note>
          <note>
            Vi kritiserar ett överstatligt EU därför att EU inte längre är
            det EU som svenskarna röstade ja till 1994. I dagens EU, med en
            politisk union vars konstitution står över medlemsstaternas, kan
            vi inte längre tala om att det bara handlar om ett samarbete i
            stora frågor och handel och för demokrati.
          </note>
          <note>
            Att vår regering och våra ministrar på ministermöten extremt
            sällan försvarar Sveriges självbestämmanderätt och intressen försvårar
            ytterligare. I EU-nämnden är det väldigt ofta som övriga partier
            ställer sig fullständigt bakom förslag från EU medan Sverigedemokraterna
            gång på gång påtalar vikten av att försvara Sveriges självbestämmanderätt
            och inte överlåta makten åt EU i frågor som bättre sköts på nationell
            nivå. Vänsterpartiet kan kalla sig EU-kritiskt, men i den politik
            som förs i riksdagen stöder Vänstern många förslag från EU.
          </note>
          <note>
            Sverigedemokraterna anser det vara orimligt att så mycket som
            60–70 procent av exempelvis beslut som tas på kommunal nivå påverkas
            av EU.
          </note>
          <note>
            En anledning till att vi kritiserar ett överstatligt EU är också
            att vi ser att EU mer och mer utvecklar en egen utrikestjänst,
            där det inte längre handlar om ett samarbete med konsensus utan
            om att EU ska ha en egen utrikesminister. Vi ser också att det
            militära samarbetet fördjupas alltmer, och det är tydligt att
            inriktningen går mot ett gemensamt EU-försvar, vilket innebär
            att Sverige förlorar en del av sin alliansfrihet.
          </note>
          <note>
            Det talas också mycket om ett öppet Europa. Hur positivt det
            än låter, och hur positivt vi än tycker att det är att det ska
            vara lättare att resa inom EU, arbeta och studera i länder inom
            EU, får inte rörligheten inom EU och Schengen ske på bekostnad
            av smuggling av vapen och droger, illegal invandring och en nedmontering
            av vårt gränsskydd.
          </note>
          <note>
            Eftersom alla frågar oss i Sverigedemokraterna om EU-valet vill
            jag redan på förhand ge besked om att vi inte tänker ge några
            besked om vilka vi ska samarbeta med i EU. Vilka grupperingar
            det kommer att finnas vet vi inte förrän efter valet. Däremot
            kan jag ge besked om att vi naturligtvis inte kommer att samarbeta
            med några extremister, antisemiter eller fascister i EU – bara
            så att vi har den frågan klarlagd.
          </note>
          <note>
            Herr talman! Hur är det nu egentligen med oss i Sverigedemokraterna?
            Vill vi lämna EU eller inte?
          </note>
          <note>
            Svaret på den frågan är att vi likt andra länder vill kräva en
            omförhandling med bättre medlemsvillkor där vi kan bevara exempelvis
            frihandel i Europa. När vi har ett nytt avtal på plats bör svenska
            folket, precis som regeringen i Storbritannien lovat britterna,
            få tycka till om medlemskapet i en folkomröstning. Kortfattat:
            Ja, vi vill lämna ett överstatligt EU, men vi är positiva till
            ett omförhandlat medlemskap. Vi tycker att det är svenska folkets
            rätt att få vara med och avgöra Sveriges framtid i ett EU som
            är i förändring och som inte längre är det EU som svenskarna röstade
            ja till 1994.
          </note>
          <note>
            Herr talman! Jag vill avslutningsvis i detta anförande säga något
            om den fruktansvärda och långdragna konflikten i Syrien, som har
            skapat stora flyktingströmmar och stora humanitära behov. Det
            är beklagligt att Genève 2-samtalen hittills varit tämligen resultatlösa
            och att det pågår strider mellan mer radikala islamistiska grupper
            och övriga oppositionen. De kristna i landet har också blivit
            extra utsatta till följd av radikaliseringen av oppositionen i
            Syrien. Enligt uppgifter från UNHCR har runt två miljoner människor
            flytt Syrien, och sex miljoner syrier är på flykt i landet.
          </note>
          <note>
            Behoven i Syrien och närområdet är enorma och akuta. Om inte
            tillräcklig hjälp når fram riskerar dessa människor att utsättas
            för sjukdomar och svält. Trots detta ägnar Sverige och andra EU-länder
            mer tid och resurser åt att diskutera hur man ska hjälpa en liten
            grupp människor till Sverige och andra EU-länder i stället för
            att fokusera på hur man kan rädda så många som möjligt i närområdet
            kring Syrien. Självklart utesluter inte det ena det andra. Självklart
            tycker även vi att man borde kräva att fler länder i EU tar sitt
            ansvar vad gäller kvotflyktingar.
          </note>
          <note>
            Det är positivt att regeringen har bidragit med 700 miljoner
            sedan konfliktens start och vill tillföra runt 200 miljoner i
            år. Men i förhållande till de 4 miljarder som regeringen årligen
            inom ramen för biståndet satsar på flyktingmottagning i Sverige
            är de summor som har satsats på humanitär hjälp i Syrien ganska
            små.
          </note>
          <note>
            Sverigedemokraterna vill utöver regeringens bidrag till flyktingorganet
            UNHCR satsa 1 miljard kronor i ett öronmärkt anslag i år, och
            vi vill öka bidraget till UNHCR med 5 ½ miljard under budgetperioden.
            Vi inser att detta handlar om att rädda liv och att det behövs
            filtar att värma sig med, medicin, skolmateriel, mat till undernärda
            barn och tält till familjer. Vi vill föra en flyktingpolitik med
            målsättningen att nå ut till de mest utsatta och hjälpa så många
            som möjligt.
          </note>
          <note>
            I detta anförande instämde Markus Wiechel och Tony Wiklander
            (båda SD).
          </note>
          <note type="speaker">
            Anf. 6 HANS LINDE (V):
          </note>
          <note>
            Herr talman! Vårt land står inför ett vägval. Ska vi bygga ett
            Sverige baserat på rättvisa, solidaritet och omtanke? Eller ska
            vi fortsätta att föra en politik där marknadens girighet får styra
            samhällsutvecklingen?
          </note>
          <note>
            Detta vägval syns på politikområde efter politikområde: välfärden,
            den ekonomiska politiken, klimatet och miljön, arbetslösheten
            och de ökade orättvisorna mellan män och kvinnor.
          </note>
          <note>
            Men detta vägval syns också inom utrikespolitiken. Ska vi vara
            ett land som för en självständig utrikespolitik baserad på värderingar
            om solidaritet, jämställdhet och nedrustning? Eller ska vi vara
            ett land som fortsätter att föra en utrikespolitik där vår internationella
            roll förminskas till twitterflöden och där smala ekonomiska intressen
            alltför ofta får styra politiken?
          </note>
          <note>
            Vi i Vänsterpartiet är tydliga. Vi vill byta regering den 14
            september. Men för oss kommer det inte att räcka att Carl Bildt
            packar sina flyttkartonger på Utrikesdepartementet. Vi vill också
            i grunden byta kurs i svensk utrikespolitik.
          </note>
          <note>
            Vi vill att nästa regering ska föra en utrikespolitik grundad
            i solidaritet. Vi ska vara ett land som konsekvent står upp för
            de mänskliga rättigheterna, oavsett om de kränks på Kievs gator,
            i Irans fängelser eller i Honduras kåkstäder. Kvinnor och män
            världen över som känner fattigdomen, som känner hungern och som
            känner förtrycket i sin egen vardag ska veta att de har en allierad
            i vårt land.
          </note>
          <note>
            Vår värld är i akut behov av röster för solidaritet. De ekonomiska
            klyftorna mellan och inom länder ökar snabbt. De 85 rikaste personerna
            på jordklotet äger lika mycket som de 3,5 miljarder som är fattigast.
            Alltför många går fortfarande hungriga, alltför många är fortfarande
            fattiga och alltför många kvinnor dör fortfarande i samband med
            en förlossning.
          </note>
          <note>
            Samtidigt ser vi att förändring är möjlig. Spridningen av hiv
            har bromsats, barnadödligheten har minskat och antalet demokratier
            växer. Vi skulle kunna bli generationen som utrotar fattigdom.
            Men då krävs politiskt ledarskap och politisk vilja. Vi behöver
            därför ett svenskt bistånd som utgår från de fattigastes perspektiv,
            som minskar klyftorna inom och mellan länder och som har fattigdomsbekämpning
            som sin viktigaste uppgift.
          </note>
          <note>
            Men i Moderaternas iver att reformera det svenska biståndet har
            de allra fattigaste glömts bort. När man gör oberoende granskningar
            av Sida finner man att 40 procent av deras insatser över huvud
            taget inte når de fattigaste. Och i dag ser vi att mer svenskt
            bistånd går till Migrationsverket än till Afrika söder om Sahara.
          </note>
          <note>
            Vi behöver en aktiv politik mot kapitalflykt. I dag ser vi hur
            kapitalflykten omfördelar enorma resurser från syd till nord,
            från fattiga till rika och från kvinnor till män. Vi ser också
            hur den borgerliga regeringen samtidigt stöttar företag som ägnar
            sig åt kapitalflykt med statligt riskkapital och som just nu bromsar
            förhandlingarna inom EU om att reglera kapitalflykten.
          </note>
          <note>
            Vi i Vänsterpartiet vill se en ny svensk regering som förstår
            värdet av fackliga rättigheter, oavsett om de kränks i svenska
            restaurangkök eller i Kinas fabriker, och som inser att fria fackföreningar
            är centrala i arbetet för mänskliga rättigheter och demokrati
            men också för minskad fattigdom och ökad ekonomisk rättvisa. Försvaret
            av de fackliga rättigheterna behöver bli en hörnsten i svensk
            utrikes-, bistånds- och handelspolitik.
          </note>
          <note>
            Herr talman! Vi behöver en tydlig svensk utrikespolitik som skickar
            en signal av hopp till dem som i dag lever under ockupation, i
            konflikter och under förtryck, en utrikespolitik som sänder en
            tydlig signal till de kvinnor som i dag kämpar för att kunna mätta
            sina familjer på Gazaremsan, till de kurder runt om i Kurdistan
            som drömmer om att få tala sitt eget språk och till de barn som
            just nu växer upp bland sanddynerna i de västsahariska flyktinglägren.
            Vi förutsätter att nästa regering är en regering som erkänner
            Palestina och Västsahara.
          </note>
          <note>
            Vi vill se ett Sverige som spelar en aktiv och central roll i
            arbetet för fred och försoning, ett Sverige som aktivt engagerar
            sig i försöken att hitta en politisk lösning på de väpnade konflikterna
            i Syrien, Afghanistan, Colombia och Somalia, ett Sverige som står
            upp för samarbete och dialog med EU:s södra och östra partnerskap
            och där arbetet för de mänskliga rättigheterna får väga tyngre
            än snäva egenintressen i relationerna med såväl Egypten och Tunisien
            som Ukraina, Vitryssland och Kaukasien. Behoven av detta har inte
            minst understrukits av de fruktansvärda händelserna i Ukraina
            de senaste dagarna.
          </note>
          <note>
            Herr talman! Vi vill se en regering som bygger sina relationer
            med Turkiet på solidaritet med Turkiets befolkning. Det är en
            regering som kan ha ett medlemskapsperspektiv för Turkiet men
            som samtidigt kan ge ett aktivt stöd till fredssamtalen i landet
            och också uppmärksamma de fundamentala utmaningar som Turkiet
            står inför när det kommer till respekten för de mänskliga rättigheterna.
          </note>
          <note>
            Herr talman! Vi vill se en feministisk utrikespolitik, en utrikespolitik
            som ser ojämlikheten mellan män och kvinnor runt om i världen,
            en utrikespolitik som sätter kampen för kvinnors rättigheter och
            jämställdhet högst på dagordningen. Arbetet för kvinnors säkerhet,
            möjligheter till utbildning och försörjning samt rätt till hälsa
            och sin egen kropp ska vara centrala frågor i Sveriges framtida
            internationella arbete.
          </note>
          <note>
            Vi vill se en svensk säkerhetspolitik som ser att krig och väpnade
            konflikter drabbar män och kvinnor på olika sätt och i olika utsträckning.
            Vi vill att nästa svenska regering tillsammans med civilsamhället
            tar fram en ny och skarp svensk handlingsplan för arbetet med
            FN:s resolution 1325 om kvinnor, fred och säkerhet.
          </note>
          <note>
            Vi vill att nästa regering sätter tydliga mål för biståndet.
            Minst 50 procent av det svenska biståndet ska gå till kvinnor,
            och vi vill öronmärka och se till att minst 10 procent av det
            svenska biståndet går till sexuell och reproduktiv hälsa och rättigheter.
            För trots att moderata biståndsministrar har talat om mödradödlighet
            är det ett faktum att en lägre andel av den svenska biståndsbudgeten
            i dag går till preventivmedel, säkra aborter och mödravård än
            2006. Det borde glädja till exempel Julia Kronlid från Sverigedemokraterna.
          </note>
          <note>
            Vi ser att kvinnors rätt till sin egen kropp står under ständig
            attack. Vi ser hur regeringar till och med i Norge och Spanien
            vill inskränka aborträtten. Nästa svenska utrikesminister får
            inte tveka, får inte tystna i försvaret av aborträtten.
          </note>
          <note>
            Vi i Vänsterpartiet vill att de modiga hbtq-aktivister som världen
            över just nu slåss för sin rätt att uttrycka sin sexualitet, könsidentitet
            och könsuttryck ska känna att de har en vän och allierad i Sveriges
            nästa regering. Samtidigt som vi i dag upprörs över utvecklingen
            i Ryssland och Uganda när det kommer till hbtq-personers situation
            är det ett faktum att just de organisationer som jobbar med hbtq-personers
            rättigheter har fått minskat svenskt bistånd de senaste åren.
          </note>
          <note>
            När svenska och ryska hbtq-aktivister greps i Moskva och flera
            av dem misshandlades för tio dagar sedan gick Sveriges utrikesminister
            Carl Bildt in i total medieskugga och gjorde exakt noll tweets.
            Jag har förstått att det är så man ska följa svensk utrikespolitik
            numera. Men när man några dagar senare ifrågasatte den svenska
            regeringens stöd till ja-sidan i Schweiz när det gäller det kommande
            inköpet av JAS Gripen-plan vaknade Carl Bildt till liv. Då gjorde
            han under ett dygn 37 tweets – som jag kunde räkna till – till
            stöd för denna kampanj för försäljning av svenska JAS Gripen-plan.
            Mycket tydligare än så blir inte Carl Bildts utrikespolitiska
            prioriteringar.
          </note>
          <note>
            Herr talman! Vi vill se en utrikespolitik för nedrustning och
            fred. Vi vill att nästa regering står upp för och försvarar svensk
            militär alliansfrihet, i stället för att i tystnad urholka den
            steg för steg. Sveriges militära alliansfrihet har tjänat oss
            och vår omvärld väl och har möjlighet att göra det under lång
            tid framöver. Den har gett Sverige ett utrikespolitiskt handlingsutrymme
            och en möjlighet att spela en viktig roll för fred och nedrustning
            när den politiska viljan för detta har funnits.
          </note>
          <note>
            Nu ser vi dock att aldrig förr i Sveriges moderna historia har
            vårt land sålt så mycket vapen och krigsmateriel som under Carl
            Bildts tid som utrikesminister. Under hans sex första år som utrikesminister
            har vapen sålts till diktaturen Saudiarabien för 4 miljarder,
            till Förenande Arabemiraten för 1,7 miljarder och till Pakistan
            för nästan 7 miljarder kronor.
          </note>
          <note>
            Men det räcker nu. Vi kommer att kräva att nästa regering inför
            en ny skarp lagstiftning för svensk vapenexport som tydligt och
            utan undantag förbjuder vapenexport till diktaturer, krigförande
            stater och regimer som begår grova och omfattande brott mot de
            mänskliga rättigheterna.
          </note>
          <note>
            Herr talman! Det är vår övertygelse att Sverige kan göra skillnad
            i världen. Men det är också vår övertygelse att det bara är en
            rödgrön regering som kan genomföra en kursändring i svensk utrikespolitik.
            Därför är vi i Vänsterpartiet tydliga med att vi vill se en regering
            med Socialdemokraterna, Miljöpartiet och Vänsterpartiet efter
            valet i september – en regering utan borgerliga partier. Tyvärr
            är vi ensamma i oppositionen om att ge ett sådant tydligt besked
            i regeringsfrågan.
          </note>
          <note>
            Socialdemokraterna står därför också inför ett vägval i dag.
            Utan samarbete med andra partier kan ni inte styra och regera
            det här landet. Om ni väljer att styra och regera tillsammans
            med borgerliga partier kommer ni inte kunna föra en utrikespolitik
            grundad i solidaritet, jämställdhet och engagemang för fred och
            nedrustning.
          </note>
          <note>
            Därför är frågan är till Urban Ahlin: Är det tillsammans med
            Fredrik Malm och Jan Björklund ni ska öka Sveriges engagemang
            i FN eller värna den militära alliansfriheten? Är det tillsammans
            med Centern och Kerstin Lundgren ni ska genomföra ett förbud mot
            vapenexport och ta initiativ till nedrustningsfrågorna? Då säger
            jag nog trots allt: Lycka till!
          </note>
          <note>
            Herr talman! Ett starkt vänsterparti kommer att vara garanten
            för att valet den 14 september inte bara innebär att vi byter
            statsråd i Arvfurstens palats utan också att vi lägger om kursen
            i svensk utrikespolitik och att vi lägger grunden för en svensk
            utrikespolitik grundad i solidaritet, rättvisa och feminism.
          </note>
          <note type="speaker">
            Anf. 7 Utrikesminister CARL BILDT (M):
          </note>
          <note>
            Herr talman! Det krävdes inga större politiska insikter för att
            inse att Hans Linde huvudsakligen ägnade sig åt att attackera
            Urban Ahlin. Det speglar också tillståndet i den rödgröna oppositionen,
            detta valår när utrikespolitiken kanske inte är en av de mest
            centrala frågeställningarna i valet men dock är en inte alldeles
            oviktig sådan.
          </note>
          <note>
            Men låt mig först säga att det är glädjande och viktigt med den
            enighet som vi har i denna kammare i reaktionen mot det som inträffar
            i Ukraina. Det handlar i grunden inte bara om dagen och det som
            har hänt nu, de som har dött nu, utan det handlar också om att
            dra slutsatser för framtiden. Urban Ahlin vet att nästan allt
            av det han sade är sådant som jag kan hålla med om i den delen.
          </note>
          <note>
            Det som har hänt visar tydligt att vi behöver ett ännu starkare
            europeiskt samarbete, ett europeiskt samarbete där den utrikespolitiska
            delen kan uppträda med styrka, klarsyn och fasthet i avgörande
            utmaningar om fred och frihet, både på den europeiska kontinenten
            och annorstädes. Det finns de som vill söndra detta samarbete,
            som vill slita sönder det. Det finns de utanför Europeiska unionens
            gränser – jag ska inte nämna några namn, för vi vet vilka de är
            – som gärna skulle se en sådan utveckling. Det finns också de
            inom EU, också i denna kammare, som vill samma sak.
          </note>
          <note>
            Det skulle bli ett Europa som är farligare, för friheten och
            för demokratin – förhoppningsvis inte omedelbart i Sverige, men
            vi ser i Kiev att det finns människor som drabbas av de krafter
            som i så fall kan släppas lösa. Vi såg det förr på Balkan. Vi
            kan i framtiden se det närmare oss. Det är viktigt.
          </note>
          <note>
            Julia Kronlid försökte förklara var Sverigedemokraterna står.
            Det är så – vilket hon visade – att främlings- och Europafientligheten
            går hand i hand. Utlandet ska stängas ute. Murar ska byggas upp.
            Sverige ska bara vara för svenskar. Och vad som händer ute i världen
            ska vi inte bry oss om.
          </note>
          <note>
            Det kan kännas bekvämt för stunden att tro att vi lever på en
            liten ö. Att säga att det är förfärligt att kommunala beslut påverkas
            av vad som inträffar i Europa – välkommen till världen, välkommen
            till den moderna tiden, välkommen till en globaliserad värld!
            Vi påverkas av världen. Att ignorera vad som händer där, att vända
            ryggen mot Europa, är att försvaga Sveriges framtidsmöjligheter.
          </note>
          <note>
            Sverigedemokraterna ställer upp i Europavalet. Det tycker jag
            i grunden är bra. Det visar ju att ni inser att det finns något
            att göra också i Europa. Men Julia Kronlid kunde inte lämna några
            besked i den avgörande frågan om var ni ska sitta där. Ni måste
            ju in i en partigrupp. Det är bara att titta på hur det ser ut.
            Ni kommer att sitta där i ett hörn med småpartisterna. Det tror
            jag, om jag ska vara ärlig, att den alldeles överväldigande delen
            av det svenska folket kommer att känna en viss skam över, om detta
            kommer att inträffa. Jag tycker att det är viktigt att detta förhindras
            i det val till Europaparlamentet som vi står inför.
          </note>
          <note>
            Sedan hade jag, om jag ska vara ärlig, trott och kanske hoppats
            att någon utöver mig skulle ha nämnt det dokument som jag nu visar
            upp. Det är FN-rapporten om Nordkorea. Det har inte lagts fram
            en rapport så ohygglig på Förenta nationernas bord under hela
            den tid som jag kan komma ihåg. Det är tortyr dagligen. Det är
            tortyr systematiskt. Det är dödande i system. Det är politiska
            fångar, säkert över hundra tusen.
          </note>
          <note>
            Jag vill inte anklaga någon här för att vara för detta. Jag tror
            att vi alla känner avsky. Det enda politiska parti som jag har
            sett är för det är Sveriges Kommunistiska Parti. De är för den
            här regimen. De är väldigt små. Ingen skugga ska falla över Hans
            Linde i denna del – det är flera år sedan Vänsterpartiet vågade
            kalla sig kommunistiskt. Men ändå: Vi måste ta avstånd. Vi måste
            se det ohyggliga. Det är lite konstigt att ingen annan tog upp
            detta som är så starkt. Vi ska tala om frihet och rättigheter
            i allmänna ordalag, men vi ska också se det som faktiskt inträffar
            i vår omvärld.
          </note>
          <note>
            Till slut bara till Urban Ahlin igen: Jag är enig med honom i
            åtskilligt av vad han sade, och det tycker jag är viktigt.
          </note>
          <note>
            Sedan noterade jag att Urban har presenterat det socialdemokratiska
            diskussionsinlägget i den rödgröna debatten i dag på morgonen.
            Det är ju så det är: En regering är en regering. Och regeringspolitik
            formas i samarbete mellan olika partier. Nu har vi sett det senaste
            diskussionsinlägget i diskussionen om en möjlig rödgrön regerings
            utrikespolitik. Men tittar man på och lyssnar på de andra partiföreträdarna
            och de andra diskussionsinläggen är det lätt att se den djupa
            splittringen.
          </note>
          <note>
            Europeiska unionen: Socialdemokraterna är för. Det tycker jag
            är bra. Miljöpartiet har inte riktigt bestämt sig för vad det
            tycker om EU. De har varit väldigt mycket emot Sveriges medlemskap.
            En del har kommit på att detta kanske inte var så klok politik,
            och såvitt jag förstår har därmed Miljöpartiet sjunkit ned i positionen
            att det inte har någon politik alls om Europeiska unionen. Och
            Vänsterpartiet är emot. Det är ett parti för, ett parti som inte
            har någon politik alls och ett parti emot. Och det handlar om
            Europapolitiken. Vi talar inte om någon perifer del av svensk
            utrikespolitik.
          </note>
          <note>
            Säkerhetspolitiken är inte heller alldeles ointressant. Socialdemokraterna
            är öppna för det partnerskap som vi har också med Nato i säkerhetspolitiken
            och det nordiska försvarspolitiska samarbetet. Miljöpartiet bromsar
            och bromsar. När de har bromsat bromsar de, och sedan bromsar
            de. När det gäller Vänsterpartiet har Hans Linde rätt: Det handlar
            inte bara om att byta utrikesminister. Han vill också ha en annan
            utrikespolitik. Vänsterpartiet är helt mot allt detta. Så i säkerhetspolitiken
            – jaha – är man också djupt splittrad.
          </note>
          <note>
            Sedan var det handelspolitiken och frihandel. Det är inte heller
            en alldeles perifer fråga när det gäller framtiden för svensk
            välfärd, arbete och sysselsättning. Socialdemokraterna har sina
            protektionistiska tendenser så fort fackets intresse kommer in
            i sammanhanget. Då ska det vara lite murar. Men i huvudsak får
            man säga att de är för frihandel. Beträffande Miljöpartiet är
            det väl mer tveksamt, och Vänsterpartiet är igen i grunden emot.
          </note>
          <note>
            Som sagt: Välkommen! Det är bra, Urban, att du har producerat
            ditt debattinlägg. Vi har hört debattinläggen från de andra rödgröna
            partierna. Ni är splittrade om Europapolitiken. Ni är splittrade
            om säkerhetspolitiken. Ni är splittrade om handelspolitiken. Vad
            kan det bli av detta? Jag såg Per Gahrton, Miljöpartiet, som sade
            något om att Löfven är en vapenhandlare och kärnkraftsentusiast.
            Så låter det i den interna debatten i den rödgröna alliansen.
          </note>
          <note>
            Vi är fyra partier i vår allians. Vi har en stark, enad och i
            omvärlden respekterad utrikespolitik. Låt oss inte ersätta den
            med en röra!
          </note>
          <note type="speaker">
            Anf. 8 URBAN AHLIN (S):
          </note>
          <note>
            Herr talman! Det är tur för Carl Bildt att han har varit ute
            och rest så mycket att han inte var med på Folk och Försvars konferens
            uppe i Sälen. Hade han varit det hade han sett något som handlar
            om splittring.
          </note>
          <note>
            En statsminister är uppe och säger: Vi har den här synen på försvaret
            och Ryssland. Sedan kommer en vice statsminister upp och säger:
            Nej, vi tycker precis tvärtom. Och i korridorerna sprang kristdemokrater
            omkring med material som markerade mot vad statsministern hade
            sagt om försvaret som ett särintresse.
          </note>
          <note>
            Hade jag varit utrikesminister hade jag nog taggat ned lite grann
            och sett att det finns en grym splittring på din sida. Hur är
            det med Natomedlemskapet, Carl? Är ni överens på er sida om hur
            ni ska ha det med Natomedlemskapet? Den nya biståndsministern
            och den gamla har hållit på att jobba med en biståndspolitisk
            plattform som är två år försenad. Varför då? Jo, därför att ni
            är djupt splittrade.
          </note>
          <note>
            Vi här i riksdagen har yrkat på krav på erkännande av Palestina.
            Det finns partier i den borgerliga regeringen som också tycker
            det, och det finns stämmobeslut på det i en del partier. Ändå
            är det ett enormt liv om att det kan finnas lite olika åsikter
            på den rödgröna sidan.
          </note>
          <note>
            Utrikesministern tog upp till exempel frihandel. Det var jättelänge
            sedan som jag var politisk sekreterare till Leif Pagrotsky som
            var handelsminister. Redan på den tiden skrev vi gemensamma artiklar
            med Vänsterpartiet och Miljöpartiet om hur vi såg på frihandeln.
            Ingenting har förändrats sedan dess.
          </note>
          <note>
            Exempelvis det som Hans Linde tog upp i sitt inlägg om fackliga
            rättigheter är någonting som jag fullständigt skriver under på.
            En av de stora utmaningarna i vår utrikespolitik är att lyfta
            fram frågor om utnyttjandet av arbetare i världen. Jag tycker
            att det är helt korrekt att Hans Linde gör det.
          </note>
          <note>
            Bodil Ceballos lyfter fram klimatfrågan. Där måste vi vara mer
            aktiva i EU. Vi kan inte släpa efter.
          </note>
          <note>
            Det är klart att det är olika partier som går till val med olika
            politik. Men det är klart att vi kommer att klara av att regera
            tillsammans om det nu blir i den konstellationen.
          </note>
          <note>
            Men låt mig vara ärlig mot Hans Linde när han frågar hur regeringsalternativen
            exakt ser ut. Det har vi svarat på. Vi i denna kammare måste ta
            ansvar för ett valresultat. Alla som följer debatten vet att valresultatet
            kan se mycket knepigt ut. Det kan vara vågmästarposition för ett
            parti som vi inte vill ska ha en vågmästarposition. Men landet
            måste förr eller senare ändå styras av oss som är valda i denna
            kammare. Exakt hur det kommer att se ut vet vi inte. Men vi ger
            ett svar på hur vi ser på det, vilka som är våra naturliga samarbetspartner,
            vilka vi kan vara beredda att samarbeta med och vilka som vi inte
            vill samarbeta med.
          </note>
          <note>
            Carl Bildt tar stora ord i sin mun. Jag ska nämna några saker
            när det gäller till exempel FN-rapporten om Nordkorea. Hade jag
            haft 30 minuter på mig hade jag också talat om det. I vår alternativa
            utrikesdeklaration nämner vi naturligtvis de groteska övergrepp
            som sker i Nordkorea. Det är ingen tvekan om det. De ska naturligtvis
            fördömas vid varje tillfälle. Sverige har unika möjligheter att
            göra det eftersom vi har en ambassad i Nordkorea. Jag vet inte
            hur många gånger som du, Carl Bildt, skickar upp ambassadören
            till nordkoreanska UD med protestlistor. Jag har i alla fall inte
            sett det så ofta. Det har mer handlat om att kunna hjälpa USA
            och andra som vi är skyddsmakt över. Men du kanske kan passa på
            att skicka upp ambassadören och protestera mot det som du ser
            i den där FN-rapporten. Det kan vi vänta på.
          </note>
          <note>
            När det gäller Syrien har vi socialdemokrater länge krävt att
            den svenska regeringen måste förbereda sig för en kommande internationell
            fredsinsats i Syrien. Vi har svårt att se hur det ska kunna komma
            en fredsförhandlad lösning där det inte krävs att det finns en
            internationell närvaro där som med internationella trupper säkrar
            fred och säkerhet i Syrien. Vi tycker att det är jättekonstigt
            att regeringen hela tiden nekar till att ens gå till försvaret
            och säga: Ni behöver förbereda er utifall att vi kommer till det
            lyckosamma läget att vi ändå får en framförhandlad fred i Syrien.
          </note>
          <note>
            Vi socialdemokrater har också lyft fram att regeringen sade nej
            till FN:s förfrågan om att delta på Golanhöjderna i Undofstyrkan.
            Irland gick in i Undofstyrkan och fick mycket kredd i Förenta
            nationerna för att man gjorde det. Nu minskar Irland sitt deltagande
            i insatsen i Libanon. Då har vi meddelat regeringen att vi tycker
            att det är rimligt att Sverige faktiskt ställer upp med FN-soldater
            i Unifilinsatsen. Blir det sedan ett sådant läge i Syrien att
            det behövs trupper där är det lätt att flytta över trupper från
            Libanon till Syrien. Inte heller i fråga om detta får vi några
            svar från regeringen om hur man ser på det.
          </note>
          <note>
            Jag delar Hans Lindes åsikt om alliansfriheten. Jag tycker att
            det är klokt sagt. Den militära alliansfriheten har skapat en
            handlingsfrihet för Sverige som vi naturligtvis ska använda i
            vårt FN-arbete och i vårt nedrustningsarbete.
          </note>
          <note>
            Jag ska återigen säga någonting om nedrustningsarbetet, Carl
            Bildt. Mexiko anordnade i förra veckan en stor konferens. Mer
            än 140 länder var involverade i detta initiativ för att peka på
            de humanitära konsekvenserna av ett kärnvapenkrig. Sverige anmälde
            sig efter att anmälningstiden hade gått ut. Man höll en låg profil,
            sade ingenting och erbjöd sig inte heller att fortsätta arbetet
            med någon senare konferens. Det är rätt dåligt, måste jag säga.
          </note>
          <note>
            Jag ska också nämna Afghanistan eftersom denna kammare under
            många år har tagit beslut om att sända militära trupper dit. Alla
            vet nu att vi drar ned den militära insatsen och ökar på biståndssidan.
            Vi hoppas alla att de kommande valen i Afghanistan ska ge en legitimitet
            till den afghanska ledningen eftersom det är nödvändigt.
          </note>
          <note>
            Men det finns några faktorer till som är oroande. Sverige har
            förbundit sig under tio år. Vi har förbundit oss med över 8 miljarder.
            Det är naturligtvis bra att vi bidrar så mycket till Afghanistans
            utveckling långsiktigt. Men vi måste också vara tydliga gentemot
            den afghanska regimen att om man inte gör någonting åt korruptionen
            och att biståndets effektivitet därför kommer att vara minimalt
            måste vi naturligtvis fundera på om vi verkligen ska ge så mycket
            bistånd till Afghanistan.
          </note>
          <note>
            Karzai försöker nu få in också talibaner i den politiska processen.
            Om den afghanska ledningen för att locka in dem tar beslut som
            kommer att kränka kvinnors, barns och andra människors rättigheter
            måste vi naturligtvis fundera på om vi inte ska ställa krav på
            att biståndet ska minska.
          </note>
          <note type="speaker">
            Anf. 9 BODIL CEBALLOS (MP):
          </note>
          <note>
            Herr talman! Jag känner inte heller igen den bild som Carl Bildt
            ger av Sverige som en nedrustningsaktör. Vi har förvisso fått
            en del glädjande rapporter från nedrustningsmötet i Mexiko. Bland
            annat har frågan om de humanitära konsekvenserna av kärnvapen
            tagits upp, och ett stort antal länder har drivit på för ett förbud.
          </note>
          <note>
            Jag hade hoppats att Sverige skulle ta till orda på konferensen.
            Men så var inte fallet, utan Sverige satt tyst. Å andra sidan
            kanske det var bättre med tanke på att Sverige de senaste åren
            agerat mer som bromskloss än som aktiv aktör för att driva på
            nedrustningsarbetet. Men det är inte bara nedrustningsarbetet
            som bromsas av Sverige.
          </note>
          <note>
            Det är dags att vi gör ett bokslut över dessa två mandatperioder
            med moderat utrikespolitik. Dessa år har Sverige alltmer kommit
            att präglas av dubbla standarder. Vi säger en sak och gör en annan.
            Regeringen säger sig stå på folkens sida i demokratiseringskampen
            i Mellanöstern, men i själva verket beväpnar vi deras förtryckare.
            Regeringen säger att vi är en föregångare i klimatfrågan men sviker
            i själva verket våra klimatlöften till FN. Regeringen säger att
            vi är för yttrandefriheten, och inte minst friheten på nätet,
            men sedan deltar vi aktivt i USA:s massövervakning av privatpersoner.
            Regeringen säger också att vi vill se resultat av biståndet, men
            sedan skär vi ned och använder pengarna till annat, inklusive
            de egna lönerna.
          </note>
          <note>
            Sveriges utrikespolitik är inte vad den utger sig för att vara.
            Frågan är om det ens är värdigt att kalla den svensk utrikespolitik.
            I den bemärkelsen förväntar sig människor att Sverige ska stå
            upp för sina grundläggande värderingar, inte bara i ord utan också
            i handling.
          </note>
          <note>
            Herr talman! Efter snart åtta år med bara moderater på UD är
            det dags att byta ledning. Sverige behöver en värderingsdriven
            utrikespolitik värd namnet. Jag hoppas att vi får ett skifte av
            regering den 14 september 2014.
          </note>
          <note>
            Jag hade egentligen tänkt ta upp några andra saker först. Men
            ministern sade en massa saker som jag behövde kommentera.
          </note>
          <note>
            Carl Bildt tyckte att det var konstigt att vi inte har tagit
            upp rapporten om Nordkorea. Jag tycker att det är konstigt att
            ministern aldrig tar upp de rapporter om klimatet som kommer under
            årens lopp och som jag förväntar mig att ministern tar upp. I
            frågan om Nordkorea har vi ingen annan uppfattning än regeringen,
            och därför behöver inte alla ta upp samma sak.
          </note>
          <note>
            En annan fråga som jag tänker på är om Europa drog någon lärdom
            alls av den arabiska våren. När upproret i Tunisien startade var
            det många europeiska ministrar som snabbt tog regimen i försvar
            i stället för att stå på folkets sida. När upproret i Libyen bröt
            ut var det väldigt svårt att till att börja med kritisera Gaddafi
            med tanke på att han faktiskt hade skrivit på avtal om att ta
            emot de flyktingar som vi inte själva ville ha kvar i Europa.
            När demonstrationerna i Gulfländerna pågick var det märkligt tyst
            från EU. Det kanske inte var så konstigt. Det är många EU-länder
            som säljer vapen dit. När det handlar om Syrien är det många länder
            som har stor handel med Syrien. Då är det också svårt att ställa
            sig bakom sanktioner, inte minst från Sverige som till och med
            försökte sälja övervakningsutrustning till regimen. Så listan
            kan göras mycket lång över EU-länder som haft mycket starka band
            till diktatorerna i stället för till folken.
          </note>
          <note>
            Men den arabiska våren har inte stannat på andra sidan Medelhavet.
            Den har fortplantat sig in i inte minst södra Europa. I spåren
            av den från Bryssel påtvingade åtstramningspolitiken har Portugal,
            Spanien, Italien och Grekland genomlevt stora och ibland våldsamma
            demonstrationer.
          </note>
          <note>
            Men då Ukrainas regim möter demonstrationer med våld protesterade
            vi i EU mycket högljutt redan innan det gick över styr som det
            har gjort. Men då Grekland gör detsamma är vi tysta. Då länder
            utanför EU inskränker demonstrationsrättigheter protesterar vi.
            Men när Spanien gör det är vi tysta.
          </note>
          <note>
            Herr talman! Det är dags att vi återupplivar EU-ländernas gemensamma
            värdegrund som bygger på respekt för de mänskliga rättigheterna,
            inte bara i vackra formuleringar i utrikesdeklarationen utan också
            i praktisk handling. Det är dags att stå på medborgarnas sida,
            inte på ministerkollegernas.
          </note>
          <note>
            Det är också dags att tydligt ta avstånd från dödsstraff oberoende
            av vilket land som utdömer och verkställer straffen. Det går inte
            att avfärda Irans upptrappning av antalet verkställda dödsdomar
            med att det handlar om narkotikabrott, som ministern svarade mig
            nyligen, i synnerhet inte när vi vet att det är en överrepresentation
            av personer från minoriteterna som avrättas och när vi vet att
            åtalspunkter inte alltid överensstämmer med verkligheten. Den
            senaste statistiken jag har hittat över länder som har verkställt
            dödsstraff är från 2012. Då toppade Kina, följt av Iran, Irak,
            Saudiarabien och USA.
          </note>
          <note>
            Det är också dags att stå upp för kvinnors rättigheter varhelst
            i världen de hotas – även i EU-länder. Det är positivt att den
            svenska EU-ministern Birgitta Ohlsson protesterat kraftfullt mot
            det spanska förslaget om inskränkningar i aborträtten. Hon säger
            rent ut att det är skamligt att det existerar länder i EU som
            inskränker kvinnors rätt till abort. Det är inte bara Birgitta
            Ohlsson som protesterar; kvinnor och män har runt om i Europa
            protesterat på många olika sätt mot detta nya lagförslag, och
            jag sällar mig till den skaran.
          </note>
          <note>
            Det är dock inte bara i EU-landet Spanien som kvinnors rätt att
            själva bestämma över sina kroppar är ifrågasatt – Malta, Polen
            och Irland är av samma bakåtsträvande kaliber. Dessa bakåtsträvande
            tendenser ses också på hbtq-området. Nu i OS-tider är mångas blickar
            riktade mot Rysslands kränkningar av hbtq-personers rättigheter,
            men också inom EU förekommer brott mot grundläggande mänskliga
            rättigheter för hbtq-personer. Här behöver Sverige och EU bli
            mer aktiva. EU måste kunna utdöma sanktioner mot medlemsländer
            som inte respekterar grundläggande mänskliga rättigheter.
          </note>
          <note>
            Jag får fortsätta med några andra synpunkter i mitt nästa inlägg.
          </note>
          <note type="speaker">
            Anf. 10 JULIA KRONLID (SD):
          </note>
          <note>
            Herr talman! Vi kan återigen se hur Carl Bildt vill föra en skrämseltaktik
            mot EU-kritiska röster. Det är skamligt att man inte ska kunna
            kritisera en överstatlig inriktning i EU utan att vår utrikesminister
            stämplar EU-kritik som främlingsfientlighet och fascism. Det är
            rent befängt att man inte kan föra en saklig debatt. Jag är trött
            på det svenska debattklimatet där man inte kan föra fram kritik
            på olika områden utan att det ska ges olika epitet och anklagas
            för olika saker.
          </note>
          <note>
            Lyssnade inte utrikesministern på vad jag försökte föra fram?
            Vi är för ett mellanstatligt samarbete. Och nej, vi vill fortfarande
            inte bygga några murar. Jag har inte sett några murar byggas runt
            Norge och Schweiz, som inte är med i EU. Varför ska det vara synonymt
            med murar att man kritiserar överstatlighet? Jag förstår inte
            den kopplingen. Och nej, vi vill inte vända omvärlden ryggen.
            Vill inte utrikesministern lyssna på vad jag försökte säga? Vi
            vill hjälpa så många som möjligt, till exempel i Syrien. Vi tycker
            inte att man gör tillräckligt i den oerhörda situation som råder
            där.
          </note>
          <note>
            Vad gäller Nordkorea hade jag planerat att säga någonting om
            det; man får tyvärr inte plats med hela världen på tolv minuter
            även om man så önskar. I förra årets utrikespolitiska debatt nämnde
            jag, i samband med att jag uttalade stöd för olika förföljda kristna,
            de fruktansvärda fångläger som nu uppmärksammas i medierna. Där
            hålls bland annat kristna fångna, kanske av den enda anledningen
            att de äger en bibel. Där finns också politiska fångar som plötsligt
            bara försvunnit dit och som inte ens vet vad de är anklagade för.
          </note>
          <note>
            I förra årets utrikespolitiska debatt fick det jag sade ingen
            respons, varken från regeringen eller från medierna. Jag är därför
            glad att Carl Bildt nu reagerar på FN-rapporten om övergrepp såsom
            omfattande tortyr, summariska avrättningar, tvångsaborter och
            våldtäkter. Det saknar motstycke i grymhet och påminner om nazismens
            fångläger. Regimen använder dessutom svält som vapen mot den egna
            befolkningen. Jag håller med: Denna situation måste följas upp
            av omvärlden – detta kan bara inte fortgå.
          </note>
          <note>
            Jag vill å andra sidan säga att det är tråkigt att utrikesminister
            Carl Bildt inte nämner någonting om förföljda folkgrupper, bland
            annat kristna, som har varit väldigt utsatta den senaste tiden.
            Vi hörde nyligen nyheter från Nigeria att den islamistiska gruppen
            Boko Haram gjort sig skyldiga till ett våldsbrott där runt hundra
            personer dog. Min kollega Markus Wiechel kommer att nämna mer
            om situationen för kristna senare i dagens debatt.
          </note>
          <note>
            Herr talman! Jag har nyligen varit på besök i Israel. Ett av
            de viktigaste budskapen jag fick med mig hem från resan var vikten
            av normalisering i relationen mellan judar och araber. På resan
            mötte vi en muslimsk reporter med medborgarskap i Israel. Innan
            hans föredrag började småpratade han med en jude som var på väg
            ut efter att ha föreläst för oss. De kramade om varandra och sade:
            Om alla var som vi hade det varit fred i dag.
          </note>
          <note>
            Reportern berättade att han förut arbetat åt palestinska myndigheter
            men nu arbetade åt israeliska medier. Denne muslimske reporter
            framhöll att hans rättigheter som journalist vad gäller yttrandefrihet
            var bättre tillgodosedda i israeliska medier än i palestinska.
            Han var uppriktigt oroad över det bristande styre palestinska
            myndigheten i dag står för, där yttrandefriheten är starkt begränsad.
            Stöder man inte Abbas kan man hamna i fängelse.
          </note>
          <note>
            Tro mig; jag är glad att Abbas har gått med på att förhandla
            med Israel, och jag hoppas på en politisk lösning båda parter
            kan gå med på. Men om fred ska vara långsiktigt möjlig i Mellanöstern
            är det också av stor vikt att den palestinska myndigheten och
            företrädare för denna inte bara talar om fred utåt, när det passar,
            utan också till sina egna. Det finns uppgifter om att budskapen
            är tvetydiga. Det är inte trovärdigt av Abbas att utåt säga att
            palestinska myndigheten tar avstånd från terrorism samtidigt som
            myndigheten hyllar och belönar dem som har begått terroristdåd.
          </note>
          <note>
            I palestinska barnprogram får barn lära sig att rita kartor av
            ett land utan Israel, och judar benämns som barbariska apor och
            söner till grisar. Detta handlar inte bara om uttalanden från
            enskilda personer eller program, utan det pågår en systematisk
            demonisering av judar som är helt legitimerad av palestinska myndigheten.
            Det fanns också stora skyltar utanför de palestinska områdena
            som varnade för att det var farligt för judar att vistas där.
            Många gånger kritiseras Israel för sina gränskontroller vid infärd
            i och utfärd från Västbanken för att de begränsar palestiniernas
            rörelsefrihet, men de här skyltarna talar man sällan om.
          </note>
          <note>
            Sverige betalar årligen ut stora summor i bistånd till palestinska
            myndigheten. Det är dags att utrikesminister Carl Bildt och Sveriges
            regering ställer krav på palestinska myndigheten att ta avstånd
            från antisemitism och sluta belöna och hylla terrorister. De ska
            också respektera grundläggande rättigheter för sin egen befolkning.
            Annars bidrar Sverige indirekt till inskränkt yttrandefrihet,
            hat och terror, vilket motverkar en långsiktig fred.
          </note>
          <note>
            I de israeliskt kontrollerade områdena på Västbanken finns också
            industrier där palestinier och judar arbetar sida vid sida och
            bygger upp kontakter som skapar förutsättningar för fred. Dessa
            vill EU och vissa partier i Sverige bojkotta, för att de ligger
            på fel ställe. Jag hoppas att man är medveten om att detta kommer
            att drabba även många palestinier med arbetslöshet och förhindra
            värdefulla, fredliga mötesplatser. Visst ska vi kritisera Israel
            när de utför handlingar som är provocerande och försvårande i
            en fredsprocess, men jag tror inte att en bojkott kommer att leda
            till fred. Det slår mot fel personer.
          </note>
          <note type="speaker">
            Anf. 11 HANS LINDE (V):
          </note>
          <note>
            Herr talman! Valet i september innebär ett utrikespolitiskt vägval
            för vårt land. Det är ett vägval när det kommer till värderingar
            – om vi ska fortsätta en politik grundad i girighet eller om vi
            ska ha en politik grundad i solidaritet, rättvisa och omtanke.
          </note>
          <note>
            Det är dock även ett vägval som är oerhört konkret: Ska vi fortsätta
            sälja vapen till Saudiarabien eller inte? Ska Sverige erkänna
            Palestina eller inte? Ska vi stå upp för hbtq-personers rättigheter
            och försvara aborträtten, eller ska vi fortsätta med den kompakta
            Bildtska tystnaden på detta område? Ska vi vara ett land som även
            i fortsättningen är militärt alliansfritt, eller ska vi undergräva
            alliansfriheten och närma oss Nato? Ska vi vara ett land som är
            aktivt i nedrustningsarbetet, eller ska vi luta oss tillbaka på
            gamla meriter?
          </note>
          <note>
            Detta vägval står hela svenska folket inför – eller nästan hela
            svenska folket, för jag noterar att Carl Bildt vägrar tala om
            de här frågorna. I all välmening, Carl Bildt: En arrogant debattör
            blir inte med omedelbarhet en bra debattör. Sluta upp med pajkastningen
            och tjuvnypen, och diskutera de seriösa vägval vi står inför!
            Varför klarar du inte av att ta en seriös debatt om de faktiska
            utrikespolitiska val vårt land står inför?
          </note>
          <note>
            Jag har varit utrikespolitisk talesperson för Vänsterpartiet
            i snart åtta år, och jag har följt den utrikesminister Carl Bildt
            som har synts och hörts. Men vad har Carl Bildt egentligen sagt
            under de här åren? Vilka avtryck har han egentligen gjort? När
            jag reser i världen, träffar utländska gäster här eller träffar
            utländska diplomater är den vanligaste frågan jag får: Vart har
            Sveriges röst tagit vägen i världen?
          </note>
          <note>
            Vårt land har ett starkt engagemang för och en stark historia
            av att stå upp för avkolonialisering och frihet. Det har gett
            oss en unik position i stora delar av världen. Det har gett oss
            en möjlighet till dialog och till att spela en central roll för
            att bidra till politisk förändring.
          </note>
          <note>
            Inom hela FN-systemet har vi åtnjutit en stark position som stor
            ekonomisk givare men också som engagerad medlem, men förtroende
            är en färskvara.
          </note>
          <note>
            Vi kan konstatera att under de åtta åren med borgerlig regering
            har man kapat band, bränt relationer och vänt stora delar av världen
            ryggen. I stället har man byggt sin utrikespolitik på en snäv
            allians med en liten krets stater i Europa och Nordamerika. Det
            understryks inte minst i dagens utrikespolitiska deklaration.
            Den värld som finns bortom Gibraltar sund tillägnas bara pliktskyldiga
            bisatser. Allra tydligast blir det kanske när Carl Bildt har mage
            att stå i denna talarstol och säga, och jag citerar ur utrikespolitiska
            deklarationen: Sverige tillhör de länder som tar emot flest flyktingar.
            Då missar han att det finns en värld utanför EU, för jämfört med
            Pakistan, Libanon och Jordanien är Sverige en lilleputt när det
            kommer till flyktingmottagande. Denna värld utanför den europeiska
            kontinenten finns inte i Carl Bildts världsbild.
          </note>
          <note>
            I dag meddelar Carl Bildt att Sverige ska kandidera till FN:s
            säkerhetsråd. Det är ett sent och ett halvhjärtat besked. Efter
            åtta år av totalt ointresse för FN-systemet, efter att den borgerliga
            regeringen använt FN-organen som budgetregulatorer för att justera
            den svenska budgeten och efter att den borgerliga regeringen ägnat
            sig åt någon sorts variant av den brända jordens taktik i sin
            utrikespolitik i Latinamerika, södra Afrika och delar av Asien
            är så klart chanserna för Sverige minimala att bli invalt i säkerhetsrådet.
            Det är väl därför som Carl Bildt nu avslutar sin tid som utrikesminister
            med att lämna över en kandidatur till en ny regering, en kandidatur
            som han själv har bränt alla chanser att lyckas.
          </note>
          <note>
            Carl Bildt har under hela sin politiska karriär beskrivit sin
            egen politik som den enda vägens politik. Så låter det också i
            dag: Vi står inför ett val, Carl Bildt eller avgrunden. Det är
            självklart inte sant. Varje land står inför ett vägval. Varje
            land kan välja olika riktningar. Så är det också i dag.
          </note>
          <note>
            Om vi tittar ut över Europa ser vi en lång rad exempel på länder
            som tar progressiva initiativ, går före och agerar självständigt.
            Det som saknas är inte möjligheten att föra en aktiv utrikespolitik.
            Det som saknas är den politiska viljan.
          </note>
          <note>
            Vi såg hur den rödgröna regeringen i Norge aktivt tog initiativ
            till en fredsprocess i Colombia. Vi såg hur Finland spelade en
            aktiv roll i att få till stånd en fredsprocess i Acehprovinsen
            i Indonesien. Island har erkänt Palestina sedan flera år tillbaka.
            På vilka områden har Sverige tagit initiativ till medling och
            fredsförhandlingar?
          </note>
          <note>
            Den tidigare norska regeringen tog också initiativ till ett förbud
            mot klustervapen 2007. Det har i dag 113 länder undertecknat.
            Vi ser hur Österrike nu ska stå värd för en internationell konferens
            om kärnvapnens humanitära katastrofer och konsekvenser. Finland
            var en av de centrala initiativtagarna till ett Arms Trade Treaty,
            ett globalt vapenhandelsavtal.
          </note>
          <note>
            Vad är Sveriges avtryck? Vad är Sveriges initiativ?
          </note>
          <note>
            I dag lanseras Europeiskt fredsinstitut. Det kommer ju lägligt
            för en utrikesminister som är på väg ut, som nu börjar spana efter
            reträttposter. För mig som vänsterpartist är nedrustningsfrågorna
            och fredsfrågorna så mycket viktigare än så.
          </note>
          <note>
            Carl Bildt, ta nu chansen att ge besked i de centrala vägval
            som vårt land står inför och lägg ned pajkastningen! Det svenska
            folket förtjänar så mycket bättre.
          </note>
          <note type="speaker">
            Anf. 12 FREDRIK MALM (FP):
          </note>
          <note>
            Stora delar av befolkningen har fått nog, och vi förstår det.
            Vår solidaritet finns med dem som demonstrerar för demokrati och
            europeisk integration, på Majdantorget i Kiev och runt om i hela
            Ukraina. Janukovytj har, som vår utrikesminister tidigare sade,
            blod på sina händer. Omvärlden måste nu agera genomtänkt på ett
            sätt som stärker de demokratiska krafterna i Ukraina och inte
            acceptera de övergrepp som sker.
          </note>
          <note>
            Herr talman! Över 100 000 människor har dödats i Syrien. Mer
            än 2,4 miljoner syrier är registrerade flyktingar i FN:s läger
            i grannländerna. Målet är att 30 000 av dessa ska kunna få vidarebosättningsplatser
            som kvotflyktingar detta år. Det saknas fortfarande mer än 10
            000 platser. Det vore en skam för omvärlden om man inte ens klarade
            av att hjälpa de allra mest utsatta flyktingarna från Syrien.
          </note>
          <note>
            Regeringen och oppositionen i Syrien kommer inte att avsluta
            detta blodbad. Det står klart och tydligt då samtalen i Genève
            inte har lett någonvart. Pressen måste nu öka på de stater som
            eldar på detta krig, inte minst Iran, Ryssland och Saudiarabien,
            att stoppa vapentillförseln och finansieringen av striderna.
          </note>
          <note>
            Herr talman! Situationen i Centralafrikanska republiken är mycket
            allvarlig. Tusentals civila har dödats eller tvingats fly. Huvudstaden
            Bangui har i stort sett tömts på sin muslimska befolkning den
            senaste veckan. Afrikanska unionen och franska styrkor är på plats
            i landet, och det planeras nu för en EU-insats.
          </note>
          <note>
            Sverige bör delta i denna insats, och vi bör skicka trupp. Vi
            talar ofta om skyldigheten att skydda, vi talar om Bosnien och
            Hercegovina och Rwanda, men nu kan vi bidra till att stävja en
            konflikt som riskerar att helt spåra ur och sprida sig regionalt
            till Darfur, Tchad eller att Centralafrikanska republiken blir
            någon sorts plats för Boko Haram eller andra terrorister i regionen.
            Sverige bör också bidra finansiellt till Afrikanska unionens insats
            i Centralafrikanska republiken. Insatsen saknar resurser, och
            det är ett akut behov att skydda civila i landet.
          </note>
          <note>
            Herr talman! De förhandlingar som har förts mellan Iran och den
            så kallade P 5 + 1-gruppen eller EU 3 + 3-gruppen har kommit till
            stånd tack vare de tuffa sanktionerna mot Iran. Förhoppningsvis
            går det att nå en lösning rörande Irans kärnprogram. Men vi ser
            inga tecken på att Iran skulle ändra beteende när det gäller mänskliga
            rättigheter eller regimens destruktiva agerande i regionen. Omvärlden
            måste med kraft markera mot de omfattande avrättningarna, mot
            förtrycket i Iran, mot stödet till Bashar al-Asads krigsmaskin
            i Syrien och mot terrorismen mot judar. 75 miljoner iranier har
            rätt att leva i frihet. De har rätt att tycka och tänka fritt
            utan att riskera att torteras sönder och samman av landets säkerhetspolis.
          </note>
          <note>
            Herr talman! Vi har i dag presenterat vår gemensamma utrikespolitik
            inom den borgerliga alliansen. Har vi sett någon gemensam utrikespolitik
            på den andra sidan? Nej, vi har inte sett det. Vi ser en rödgrön
            röra som inte förmår att samla sig kring en gemensam utrikespolitik.
            Vi ser en splittring, inte bara i säkerhetspolitiken, handelspolitiken
            och Europapolitiken, som utrikesministern nämnde, utan även i
            biståndspolitiken, i synen på krigsmaterielexport, i synen på
            auktoritära regimer såsom Venezuela och Kuba. I snart sagt vart
            och ett av de politiska områdena ser vi att de rödgröna partierna
            står väldigt långt ifrån varandra.
          </note>
          <note>
            Herr talman! Det rödgröna samarbetet är som en trisslott. Man
            tänker att plötsligt händer det, men så fort man skrapar lite
            på ytan inser man att sannolikheten att få tre lika är nästintill
            obefintlig.
          </note>
          <note>
            I år, herr talman, är det inte bara riksdagsval utan också Europaval.
            Frågan är då, som också har lyfts här tidigare, om olyckan är
            framme och Sverigedemokraterna får ett mandat i Europaparlamentet
            vilken partigrupp de då har tänkt sätta sig i.
          </note>
          <note>
            Det finns i dagsläget bara en främlingsfientlig partigrupp i
            Europaparlamentet. Där kan Sverigedemokraterna sätta sig om de
            vill. Där sitter bland annat Dansk folkeparti, Lega Nord, Vlaams
            Belang och några andra främlings- och invandrarfientliga partier.
          </note>
          <note>
            Samtidigt har Sverigedemokraterna ett organiserat samarbete.
            Detta är inte så uppmärksammat, men sedan några år tillbaka har
            Sverigedemokraterna ett organiserat samarbete med antisemitiska
            Front National i Frankrike och främlingsfientliga FPÖ i Österrike.
            Sverigedemokraterna har betalat 6 000 euro i medlemsavgift för
            att ingå i ett organiserat samarbete med antisemiterna i Frankrike.
            Det är en organisation som av någon outgrundlig anledning, eller
            möjligen logisk anledning, är registrerad just på Malta, där den
            typen av verksamhet kan vara i lite skyddat bo.
          </note>
          <note>
            Hur har Sverigedemokraterna tänkt göra efter valet, Julia Kronlid?
            Blir det Vlaams Belang, blir det Dansk folkeparti, blir det Front
            National, blir det FPÖ? Det är viktigt att väljarna får veta vilka
            era europeiska samarbetspartner blir efter valet i höst om ni,
            förhoppningsvis inte, blir invalda i Europaparlamentet.
          </note>
          <note type="speaker">
            Anf. 13 KERSTIN LUNDGREN (C):
          </note>
          <note>
            Herr talman! Jag inleder med att instämma i Carl Bildts kritik
            av Janukovitj och händelserna i Ukraina. Det är förödande och
            förskräckande, och vi förväntar oss alla att vi nu kan samla oss
            till ett ansvarsfullt svar. Jag instämmer givetvis också i den
            utrikespolitiska deklarationen, som är vår gemensamma röst.
          </note>
          <note>
            Centerpartiet vill med kraft främja en hållbar social, ekonomisk
            och ekologisk utveckling i Sverige, EU och vår värld. Sverige
            och Europa ska medverka till att människor får redskap till demokratisk
            förändring, frihet och försoning. Vi ska medverka till hållbara
            globala ekonomiska regelverk och till ansvarsfulla miljö- och
            klimatinsatser. Så bygger vi en inkluderande framtid. Så utvecklar
            vi långsiktig säkerhet tillsammans med andra.
          </note>
          <note>
            Sveriges säkerhetspolitiska linje ligger fast. Vi är inte medlemmar
            i någon militär allians, men vi bygger säkerhet tillsammans med
            andra. Centerpartiet ger ett starkt stöd till ökat svenskt engagemang
            i fredsbyggande FN-insatser.
          </note>
          <note>
            Centerpartiet vill att Sveriges röst ska göra skillnad, inte
            bara i ord utan i handling. Handling krävs för resultat på klimatområdet
            2015. Sverige har visat att tillväxt och kraftfulla insatser för
            klimatet är förenligt. Sverige har med långvarigt utvecklingsbistånd
            skäl att vara tydligt. Utan ett starkt klimatarbete riskeras de
            resultat vi gemensamt uppnått.
          </note>
          <note>
            Klimatresultat krävs för att förhindra humanitära katastrofer
            som med förebyggande insatser kan undvikas. Klimatlösningar blir
            avgörande för att kunna gå vidare och utrota fattigdomen. Med
            ambitiösa resultat här hemma och i EU visar vi att vi tar ansvar.
            Klimatfrågorna måste vara en viktig del av Sveriges samlade utrikespolitiska
            agenda för kommande år.
          </note>
          <note>
            Ingen ser i dag ett slut på det förödande inbördeskriget i Syrien.
            Men vi vet att den dagen kommer. De brott mot mänskligheten som
            rapporteras måste då få en fullödig rättslig prövning oavsett
            vilka de ansvariga är.
          </note>
          <note>
            Sverige ska självklart försöka bidra till en hållbar fred. Syriens
            anslutning till kemvapenkonventionen var en framgång, och arbetet
            med att förstöra dessa massförstörelsevapen måste fullföljas.
            Härmed tas ett steg i riktning mot ett Mellanöstern fritt från
            massförstörelsevapen, ett steg som måste följas av andra för att
            förverkligas.
          </note>
          <note>
            Centerpartiet anser att det krävs förnyad energi till arbetet
            för nedrustning av kärnvapen, det enda massförstörelsevapen som
            inte omfattas av en konvention. Inför 2015 och den översynskonferens
            av NPT-avtalet som då äger rum är det viktigt att Sverige söker
            samverkan för att stärka kraven på nedrustning av kärnvapen. Här
            är EU ännu inte en kraft att räkna med. Centerpartiet vill därför
            se att Sverige tillsammans med likasinnade verkar för att utarbeta
            en konvention mot kärnvapen.
          </note>
          <note>
            Sverige ska verka för fred och försoning, för frihet och internationell
            rätt. Det gäller självklart även det palestinska folket. De ska
            ha samma rätt som det israeliska folket till en egen stat inom
            säkra och erkända gränser. Vår hållning är känd. Det är vår förhoppning
            att de samtal som nu pågår kröns av framgång och att ockupationspolitik
            inte längre ska löna sig. Sverige ska på olika sätt vara berett
            att bistå.
          </note>
          <note>
            Herr talman! Afrika är en kontinent i stark utveckling. Fram
            till 2015 beräknas sju av de tio snabbast växande ekonomierna
            i världen återfinnas söder om Sahara. Det vi sett hända i Asiens
            tigerekonomier ser vi nu utvecklas i Afrikas lejonekonomier. Det
            är en ung kontinent som på många sätt söker utveckla egna gröna
            lösningar. Många är utmaningarna, inte minst att utveckla landsbygden
            med familjejordbruket som nyckel för att klara den egna livsmedelsförsörjningen
            och den ekonomiska utvecklingen.
          </note>
          <note>
            Vi har ett långvarigt samarbete med många länder i Afrika. Vår
            långsiktighet är ett värde att vårda. När Sverige nu tillsammans
            med andra, i samverkan med AU och under mandat av FN, gör nya
            insatser är det en del av vårt engagemang för Afrika. Vi ser hur
            olika krafter försöker utnyttja sköra stater för sina maktintressen.
            Det är stater som hör till de minst utvecklade. Det är med oro
            som Centerpartiet noterar att OECD för 2014 fört upp tre nya Subsaharaländer
            på listan över bräckliga stater, inklusive Burkina Faso där Sverige
            haft långsiktig närvaro.
          </note>
          <note>
            För Centerpartiet är långsiktighet och förebyggande av kriser
            ett centralt perspektiv. Därför ser vi skäl för en förnyad prövning
            av vårt engagemang i Burkina Faso.
          </note>
          <note>
            Herr talman! För tre år sedan rullade den arabiska våren från
            land till land. Förtryckare störtades, och hoppet om förändring
            spirade. Vi är alla väl medvetna om att de gamla strukturerna
            är långlivade och att förändring tar tid, men vi ska inte glömma
            att människors drömmar om frihet i längden aldrig går att stänga
            inne. Det må vara Ukraina, Nordkorea eller Ryssland.
          </note>
          <note>
            Herr talman! Centerpartiet driver att Sverige ska vara en stark
            och tydlig röst för en friare, grönare, mer solidarisk värld och
            för hållbar utveckling.
          </note>
          <note type="speaker">
            Anf. 14 DÉSIRÉE PETHRUS (KD):
          </note>
          <note>
            Herr talman! Jag står givetvis bakom den utrikesdeklaration som
            utrikesministern läste upp.
          </note>
          <note>
            Låt mig ta upp några viktiga frågor som bör lyftas fram i debatten.
            I år firar Sverige 200 år av fred. Jag har fått växa upp i ett
            land med fred och frihet medan miljontals barn växer upp i krig
            och konflikter. Krig och konflikter samt politiskt och religiöst
            förtryck medför att människor inte kan utöva sina grundläggande
            mänskliga rättigheter, vilket i sin tur hindrar utveckling. Detta
            är något jag tänker fokusera på.
          </note>
          <note>
            I Turkiet sitter ett stort antal journalister fängslade. På Kuba
            fängslas fortfarande människor för sina politiska åsikter. I Kina
            sitter ett stort antal politiska fångar fängslade liksom i Tibet.
            Iran har inför världssamfundet hävdat att man vill förändra sin
            politik gällande kärnvapen och på så sätt undvika sanktioner.
            Vi välkomnar diplomatiska lösningar, men samtidigt måste vi fortsätta
            påvisa alla de brott mot mänskliga rättigheter som begås mot människor
            inne i Iran. Nordkorea fortsätter sin isolering och förtrycker
            och terroriserar sina medborgare.
          </note>
          <note>
            Herr talman! Många människor vill utöva sin religion men kan
            inte på grund av förföljelse. Organisationen Open Doors menar
            att 100 miljoner kristna förföljs världen över. Bara i Nordkorea
            anser man att det finns 50 000–70 000 kristna i fångläger.
          </note>
          <note>
            Vi ser allt fler konflikter med religiösa inslag världen över.
            I Centralafrikanska republiken begår för närvarande både muslimer
            och kristna övergrepp på civilbefolkningen. FN varnar för folkmord.
            Därför är det viktigt att FN och EU bidrar till att försöka stoppa
            den negativa spiralen av vedergällningsaktioner.
          </note>
          <note>
            Vi såg mycket av detta i Rwanda för 20 år sedan då närmare en
            miljon människor mördades på 100 dagar. Konflikten i Rwanda flyttade
            dess värre vidare in i Demokratiska republiken Kongo. Sedan slutet
            av 1990-talet har ungefär fem miljoner människor dött i framför
            allt östra Kongo. Det är en ofattbar siffra.
          </note>
          <note>
            Det sexuella våldet med våldtäkter och övergrepp har drabbat
            över två miljoner flickor och kvinnor, många så svårt att de behöver
            opereras. Det berättade den kände doktor Denis Mukwege från Panzisjukhuset
            i Kongo nyligen på ett seminarium i riksdagen.
          </note>
          <note>
            Att Kongo, ett land som enligt alla bedömare har enorma naturtillgångar
            och skulle kunna vara ett rikt land, i dag hamnar på plats 177
            av 179 länder i utvecklingshänseende – alltså långt ned – är naturligtvis
            inte acceptabelt.
          </note>
          <note>
            FN-trupperna i Kongo kostar 1,4 miljarder dollar per år. Det
            är en enorm summa pengar, som vi hellre skulle vilja satsa på
            skolor och sjukhus. Men flera grannländer strider om värdefulla
            naturtillgångar i Kongo och bidrar till konfliktens pågående.
          </note>
          <note>
            Herr talman! Just nu pågår ett arbete inom FN med att ta fram
            nya mål för att bekämpa fattigdom i världen. Millenniemålen ska
            ersättas av nya mål. Det är glädjande att den högnivågrupp som
            nu har jobbat fram ett nytt förslag till de nya målen i stället
            för att gå på symtom, som sjukdomar och brist på utbildning, går
            till kärnan: Varför utvecklas inte de här länderna? Jo, det beror
            på avsaknaden av demokrati och mänskliga rättigheter. Konflikter
            och krig motverkar utveckling. Brist på jämställdhet hämmar utveckling.
            Ledare som skor sig på sina medborgares bekostnad hindrar utveckling.
            Miljöförstöring hindrar utveckling.
          </note>
          <note>
            Vi måste bli mycket tuffare mot världens olika ledare. De ska
            stå till ansvar – gentemot sin egen befolkning i första hand.
            Men faktum är att hela världssamfundet får kostnader på grund
            av dåliga ledare som inte förmår ta människor ur fattigdom och
            som inte satsar på hållbar utveckling. Bara i Syrien, herr talman,
            har Sverige nu bidragit med 1 miljard kronor till humanitära insatser.
            Man skulle faktiskt vilja skicka räkningen till president Asad
            själv.
          </note>
          <note>
            För oss kristdemokrater är det viktigt att vi nu fortsätter att
            fokusera på fred, demokrati och mänskliga rättigheter, på jämställdhet
            och på klimat och miljö som viktiga faktorer för utveckling. Om
            människor själva får delta i beslut om sin framtid och får leva
            i fred och frihet utvecklas samhällen. Den frihetsrörelse som
            nu har tagit fart i många länder tack vare globaliseringen går
            inte att stoppa. Människorna på Ukrainas gator går inte att stoppa.
            De vill närma sig de värden som EU står för. För oss kristdemokrater
            är det viktigt att Sverige fortsätter att bidra till att vara
            en stark röst för demokrati och mänskliga rättigheter och för
            fred och frihet. Så får vi utveckling i fattiga länder, och så
            bygger vi säkerhet i vår omvärld.
          </note>
          <note>
            (Applåder)
          </note>
          <note type="speaker">
            Anf. 15 Utrikesminister CARL BILDT (M):
          </note>
          <note>
            Herr talman! I morgon klockan två samlas Europeiska unionens
            utrikesministrar i Bryssel. Vi kommer starkt, enat och gemensamt
            att ta ställning till det fruktansvärda som har inträffat i Ukraina.
            Det är genom att agera gemensamt i Europa som vi kan ha inflytande,
            som vår röst märks och som vi kan förhindra att våldet i Ukraina
            blir ännu mycket värre. Sverige är en stark röst för ett starkt
            Europa. Det ska vi visa igen i Bryssel i morgon klockan två, och
            jag vet att jag gör det med starkt stöd i denna riksdag.
          </note>
          <note>
            Jag är också tacksam för det starka stöd som finns för det förslag
            vi kommer att lägga fram om fredsinsatsen i Mali. Den är inte
            lätt. Vi ska inte underskatta den. Men det är bra att vi har ett
            starkt stöd för det beslut som vi nu fattar.
          </note>
          <note>
            Jag ska säga något kort om det vi har diskuterat. Julia Kronlid
            säger om Europa: Mellanstatligt samarbete går ju. Titta på Norge!
            Ja, låt oss titta på Norge. Den norska verkligheten är att det
            norska Stortinget passivt måste acceptera de beslut som Europeiska
            unionen fattar. Det är den brutala verkligheten för Norge. Om
            man står utanför står man utanför. Då är man inte med och fattar
            besluten. Man är beroende i alla fall. Är det så ni vill ha det?
            Eller vill ni bygga murarna?
          </note>
          <note>
            Det handlar också om oenigheten. Hans Linde säger att Carl Bildt
            säger att det är han eller avgrunden. Nej, någon avgrund är det
            inte. Men osams är ni. Ni är osams om EU. Ni är osams om säkerhetspolitiken.
            När det gäller handelspolitiken sade Urban Ahlin att det fanns
            någon gammal artikel av Leif Pagrotsky i tidernas begynnelse.
            Det är möjligt. Men när det gäller TTIP, den största enstaka handelspolitiska
            frågan på agendan, är Miljöpartiet och Vänsterpartiet skeptiska
            och bromsande. Om EU, om säkerhetspolitiken, om handelspolitiken
            är ni osams. Det är ingen avgrund, men det är ett elände. För
            fyra år sedan skrev Urban Ahlin ett gemensamt dokument med Vänsterpartiet
            och Miljöpartiet. Det var ett eländesdokument. Han har själv sagt
            att det var ett misstag att försöka skriva något gemensamt med
            de där två andra partierna. Låt oss gemensamt se till att detta
            misstag inte blir verklighet och upprepas.
          </note>
          <note type="speaker">
            Anf. 16 URBAN AHLIN (S):
          </note>
          <note>
            Herr talman! Carl Bildt sade i sin utrikesdeklaration att han
            vill ha en saklig debatt. Jag ställde en specifik fråga till utrikesministern
            som jag förväntade mig att jag skulle få ett svar på. Frågan handlade
            om att det 2006 ansågs vara dåligt för Sveriges anseende att vi
            bara hade 900 soldater i internationell tjänst. Ni borgerliga
            kritiserade oss socialdemokrater för det och lovade svenska folket
            att vi skulle ha 2 000 insatta i internationella fredsoperationer
            för att öka anseendet i världen. Sedan redovisade jag siffrorna.
            Det har bara gått nedför sedan dess. I dag har vi 350 ute i internationell
            tjänst. I stället för att uppfylla ert löfte som ni gav 2006 och
            som ni repeterade 2010 om att fördubbla antalet har ni halverat
            det.
          </note>
          <note>
            Min enkla fråga till dig var: Om de 900 soldater som vi hade
            på den tiden var dåligt för Sveriges anseende i världen – hur
            är det då i dag när du har halverat antalet?
          </note>
          <note>
            Att försöka vinna en plats i FN:s säkerhetsråd på de där meriterna
            du talade om – 80 000 i FN-tjänst när det i dag är 27, vilket
            det har varit i princip alla de åtta år som du har varit utrikesminister
            – är att försöka vinna en plats i säkerhetsrådet med lånta fjädrar
            från gamla socialdemokratiska regeringar. Jag hade gärna sett
            ett svar på frågan om hur det står till med Sveriges anseende
            i världen i dag.
          </note>
          <note>
            Fredrik Malm säger att det är ungefär som att köpa en trisslott
            att rösta på något av de rödgröna partierna. Om man köper en trisslott
            kan man ju åtminstone vinna någonting. Att rösta på den borgerliga
            regeringen är att köpa en nitlott. Tack för en god debatt!
          </note>
          <note type="speaker">
            Anf. 17 BODIL CEBALLOS (MP):
          </note>
          <note>
            Herr talman! Det märks att det är valår. Carl Bildt försöker
            få det att framstå som att det är en stor splittring i oppositionen.
            Taktiken från regeringen är att visa att vi är splittrade. 20
            minuter för att berätta om hela den egna utrikespolitiken är väldigt
            lite tid. 60 minuter för oss tre rödgröna partier är mycket mer.
            Jag vet inte om ministern har uppmärksammat att vi har talat om
            tre väldigt skilda områden. Det är också en taktik – att fördela
            arbetet.
          </note>
          <note>
            Jag hade velat hinna tala om barns rättigheter, om barnsoldater,
            om barnaga och om barnfattigdom – inte bara i världen utan också
            här hemma. Jag hade velat hinna med att tala om rätten till personlig
            integritet och i det sammanhanget ta upp att massavlyssning à
            la NSA, som vi har fått veta så mycket om på sistone, är ett brott
            mot artikel 12 i FN-stadgan om de mänskliga rättigheterna. Det
            är en skam att Sverige och andra länder deltar i denna hantering.
          </note>
          <note>
            Jag vill påminna om att mänskliga rättigheter gäller också whistleblowers.
            De gäller också Snowden och de andra som har vågat ta bladet från
            munnen och berätta för oss vad som pågår.
          </note>
          <note>
            Jag hade också velat hinna med att tala lite mer om Syrien, bland
            annat om folkens rätt till självbestämmande med tanke på den autonomi
            som har utropats i Rojava i västra Kurdistan, alltså den kurdiska
            delen av Syrien. Att inte bara tala om territoriell integritet
            är kanske en lösning också i Syrienfrågan. Det finns annat, som
            en federal statsbildning, som kanske skulle kunna lösa knutar
            i Syrienfrågan.
          </note>
          <note>
            Jag hade velat hinna med att tala om en rapport som ministern
            inte tog upp – OECD-Dacs rapport om svaga stater och att biståndsstödet
            till dem har minskat. Där skulle vi kunna göra en insats och vara
            alldeles korrekta utan att få kritik från Riksrevisionen.
          </note>
          <note type="speaker">
            Anf. 18 JULIA KRONLID (SD):
          </note>
          <note>
            Herr talman! Jag vill kommentera utrikesministerns inlägg om
            hur vi ser på mellanstatlighet och att Norge tvingas följa förslag
            från EU trots att Norge inte ens är med i EU. Om det är så att
            Norge, som står utanför EU, ska tvingas införa EU-regler ligger
            bristen hos EU. Det är ett allvarligt demokratiskt problem om
            ett land som inte ens är med i EU också ska tvingas in i EU:s
            överstatlighet. Då får vi föra en vidare debatt om det.
          </note>
          <note>
            Till Fredrik Malm, som undrar vilka vi ska samarbeta med i EU-parlamentet,
            vill jag återigen säga att vi för förutsättningslösa samtal med
            olika partier för att se vilka vi vill eller inte vill samarbeta
            med. Hur några grupperingar kommer att se ut vet vi inte förrän
            efter EU-valet. Jag önskar och vädjar om att det är Sverigedemokraterna
            som får ge besked om vilka vi vill samarbeta med och inte Fredrik
            Malm eller utrikesminister Carl Bildt. Lämna gärna det till oss.
          </note>
          <note>
            Jag vill nämna något kort, eftersom jag inte hunnit med det tidigare,
            om Mali. Det är beklagligt med de våldsamma strider som pågår
            där med beväpnade grupper som har orsakat att tusentals människor
            har tvingats fly från norra Mali. Enligt UNHCR har runt 500 000
            människor tvingats lämna sina hem, och det är otroligt viktigt
            att vi generöst bidrar till UNHCR för att hjälpa utsatta flyktingar.
          </note>
          <note>
            FN har nu bett Sverige om hjälp med en militär underrättelsestyrka,
            vilket vi har läst om i medierna. Eftersom Sverigedemokraterna
            som enda parti i riksdagen inte får sitta med i Utrikesnämnden
            som behandlade den här frågan i går vill vi gärna se propositionen
            och ha mer fakta från regeringen på bordet innan vi kan ta ställning
            till en svensk insats i Mali.
          </note>
          <note type="speaker">
            Anf. 19 HANS LINDE (V):
          </note>
          <note>
            Herr talman! När jag för några veckor sedan började fundera på
            vad jag som vänsterpartist vill ta upp och lyfta fram i den här
            debatten var det självklart för mig att min utgångspunkt skulle
            vara: Vad vill jag att Sverige ska göra under nästa mandatperiod?
            Vad vill jag att den regering som tillträder efter valet ska göra?
            Vad vill jag ge för besked till väljarna om vad jag som vänsterpartist
            kommer att kämpa för under kommande mandatperiod? Då är det självklart
            för mig att lyfta upp behovet av att Sverige erkänner Västsahara
            och Palestina, att vi inför ett skarpt förbud mot vapenexport
            till diktaturer, att Sverige under den kommande regeringen tydligt
            lyfter fram frågor som handlar om sexuell och reproduktiv hälsa,
            rättigheter och fattigdomsbekämpning i biståndspolitiken och att
            nästa utrikesminister aldrig kommer att tystna när hbtq-personer
            och aborträtten hotas. Det var min utgångspunkt.
          </note>
          <note>
            Uppenbarligen har Carl Bildt och kompanjonerna på den högra kanten
            en annan utgångspunkt. Man vill diskutera vilka som är eniga och
            oeniga, och man har mindre vilja att diskutera vad man egentligen
            vill med Sveriges röst i världen. Det är lite talande för den
            borgerliga sidan men också ganska trist. Har ni verkligen redan
            gett upp allt hopp om att bli omvalda i regeringsställning? Ni
            har uppenbarligen inte kunnat presentera några som helst konkreta
            idéer om eller förslag på vad ni vill göra under den kommande
            mandatperioden. Jag hoppas att vi får en livfull utrikespolitisk
            debatt fram till valet, men då är det dags att man från den borgerliga
            sidan börjar presentera sina idéer om vad man vill göra under
            kommande mandatperiod.
          </note>
          <note>
            Sist vill jag säga att nu har vi lyssnat till det som troligen
            blir Carl Bildts sista inlägg i hans sista utrikespolitiska debatt.
            Jag måste säga, efter åtta år som vi har kämpat i den här kammaren,
            Carl Bildt, att det många gånger har varit underhållande att debattera
            mot dig, och stundtals har det också varit lärorikt att debattera
            med dig som utrikesminister. Men jag måste också säga att nu är
            det hög tid att vi byter utrikesminister och att vi byter utrikespolitik.
            Vänsterpartiet är garanten i svensk politik för att vi efter valet
            får en utrikespolitik baserad på solidaritet, rättvisa och jämställdhet.
          </note>
          <note type="speaker">
            Anf. 20 FREDRIK MALM (FP):
          </note>
          <note>
            Herr talman! Det är nu mindre än hundra dagar kvar till valet
            till Europaparlamentet, och nu har diskussionen varit uppe här,
            Julia Kronlid och Sverigedemokraterna: Vilka är det som ni har
            tänkt samarbeta med i Europaparlamentet? Ni sitter sedan ett antal
            år tillbaka i ett organiserat samarbete med antisemitiska Front
            National från Frankrike. År 2012 betalade ni närmare 6 000 euro
            i medlemsavgift till EAF. Här har jag The Annual Report and Finanicial
            Statements för denna organisation baserad på Malta. Kent Ekeroth
            sitter i styrelsen tillsammans med Marine Le Pen. Är det antisemitiska
            Front National som ni har tänkt samarbeta med i Europaparlamentet,
            eller är det i själva verket Dansk folkeparti eller Lega Nord
            eller FPÖ från Österrike? Vilka är det?
          </note>
          <note>
            Vi vill ge besked själva, säger Julia Kronlid. Men hon kommer
            inte att ge några besked alls, därför att det här vill Sverigedemokraterna
            inte tala om. Sverigedemokraterna vill säga: Respektera Israel!
            Men samtidigt sätter man sig ned och samarbetar organiserat med
            franska fullblodsantisemiter. Nu är det dags att ni ger besked.
          </note>
          <note>
            Till Urban Ahlin vill jag säga att det är mycket riktigt att
            jag liknade det rödgröna samarbetet vid en trisslott. Man tänker
            att plötsligt händer det, men så fort man börjar skrapa på ytan
            inser man att sannolikheten att få tre lika är näst intill obefintlig.
            Men det är inte bara det. Jag glömde att påpeka att med trisslotten,
            precis som med det rödgröna samarbetet, är det staten som är den
            stora vinnaren och inte den som skrapar lotten.
          </note>
          <note type="speaker">
            Anf. 21 KERSTIN LUNDGREN (C):
          </note>
          <note>
            Herr talman! Jag hade tänkt lyfta fram vikten av super-FN-året
            2015 med mycket som står på spel. Jag hade tänkt lyfta fram kvinnors
            roll i fredsprocesser och 1325. Men, herr talman, jag noterar
            att precis som denna kammare har den ryska duman i dag diskuterat
            utvecklingen i Ukraina.
          </note>
          <note>
            Jag har märkt förut, herr talman, att ryska parlamentariker har
            väldigt svårt att tänka sig eller förstå att människor kan drömma
            helt egna drömmar utan inblandning från andra. De kan drömma om
            en annan verklighet än den ryska. Jag hoppas att Janukovitj inte
            lyssnar på de råd som kommer från Putin och duman utan sträcker
            ut handen till sin opposition och till sitt folk för att åstadkomma
            en hållbar förändring.
          </note>
          <note>
            Till sist, herr talman, noterar jag i den här debatten att både
            Vänstern och Sverigedemokraterna har drömt om en helt egen utrikespolitik
            utan någon speciell kontakt med EU. Det är intressant. Det är
            också intressant att Sverigedemokraterna inte vill ge besked själva
            om vilken grupp de ska tillhöra, om de tänker sätta sig en garderob
            i Europaparlamentet eller om de tänker ingå med Le Pen i en grupp
            för att blockera och sabotera möjligheterna för Europas folk till
            en bättre framtid.
          </note>
          <note type="speaker">
            Anf. 22 DÉSIRÉE PETHRUS (KD):
          </note>
          <note>
            Herr talman! Den 25 maj går förhoppningsvis alla vi som har möjlighet
            till valurnorna för att rösta till Europaparlamentet. Europa skapades,
            i andra världskrigets kölvatten, för att förhindra krig. Ett ömsesidigt
            beroende och handelssamarbete skulle bidra till utveckling och
            fred. De kristdemokrater som startade detta samarbete trodde på
            samförståndslösningar för att bevara freden i Europa. Och historien
            visar att de har fått rätt. EU har gått från 6 till 28 länder
            och omfattar numera 500 miljoner invånare.
          </note>
          <note>
            Europas värderingar drar dock ännu fler, och att skapa fler demokratiska
            länder och handelspartner i vårt närområde gynnar vår gemensamma
            säkerhet. Därför är det östliga partnerskapet så viktigt. Och
            vi ser att människor i Ukraina längtar efter ökad integration
            med Europa. Våra värderingar äger.
          </note>
          <note>
            EU har flera utmaningar att ta tag i under de kommande åren.
            Det handlar om jobb och arbetsmarknad. När det gäller migrations-
            och flyktingpolitik handlar det om att stå för generös och human
            flyktingpolitik, men inte minst att motverka främlingsfientlighet.
          </note>
          <note>
            EU ska stå upp för sina grundläggande värderingar. Det gäller
            framför allt den fria rörligheten för varor, tjänster, kapital
            och människor. På det sättet kan EU fungera optimalt.
          </note>
          <note>
            Jag hoppas att många kristdemokrater kommer in i Europaparlamentet
            efter valet den 25 maj. Vi kommer att stå upp för de viktiga frihetsvärderingar
            som EU bygger på.
          </note>
          <note>
            Avslutningsvis vill jag tacka alla som har lyssnat i dag, alla
            på läktaren, den diplomatiska kåren och andra som har lyssnat
            via olika medier. Tack för en bra inledande utrikesdebatt!
          </note>
          <note type="speaker">
            Anf. 23 SOFIA ARKELSTEN (M):
          </note>
          <note>
            Herr talman! Det finns en känsla av att utrikespolitiken var
            lite enklare förr. Omvärlden är mer komplex nu. I Försvarsberedningens
            första rapport skriver vi till exempel att framtiden är än mer
            svår att förutsäga. Så är det. Lägg också till globaliseringen.
            En händelse på den ena sidan av världen kan lätt få effekter på
            den andra sidan. Vi ska inte tala om den ökade mängden information,
            även från människor i länder som tidigare var helt slutna. Då
            krävs det en flexibel och modern säkerhetspolitik.
          </note>
          <note>
            Ny teknik, demografi och ekonomiska förändringar påverkar den
            säkerhetspolitiska miljön. Det är en ödmjuk inställning att säga
            att när omvärlden förändras rör säkerhetspolitiken ännu fler frågor.
            Det handlar om allt från klimateffekter, utbildning, handelsströmmar
            och människors hälsa till hur god förvaltning fungerar med diplomati
            och goda kontakter mellan parlament. Det är alltså möjligt att
            den utrikespolitiska deklarationen kan ta ännu längre tid i framtiden,
            herr talman.
          </note>
          <note>
            Politiken ska fortsatt grundas i våra värderingar där de viktiga
            principerna som respekt för mänskliga rättigheter inkluderar kvinnors
            rättigheter, hbtq-rättigheter och yttrandefrihet oavsett plats
            eller form.
          </note>
          <note>
            Dagens utmaningar ställer också stora krav på det politiska beslutsfattandet.
            Vi är lyhörda och flexibla när omvärlden förändras, men vi är
            samtidigt trygga och grundade i våra värderingar och vår syn på
            de mänskliga rättigheterna.
          </note>
          <note>
            Herr talman! Sverige har i dag en värderingsdriven utrikespolitik.
            Men även om vi har det i dag finns det inga garantier. Vi talar
            mycket om samsyn i utrikesutskottet. Ibland får vi nästan anstränga
            oss för att hitta saker som vi inte är överens om. I dag är lite
            av den dagen. Det är i dag man ser skillnaden mellan partierna.
            Men, förutom Sverigedemokraterna, är det främst två partier som
            skriver särskilda yttranden och ibland reservationer. Det är Vänsterpartiet
            och Miljöpartiet.
          </note>
          <note>
            I år är det valår. Väljarna har all rätt att fråga: Hur ska utrikespolitiken
            se ut framöver? Vilka är regeringsalternativen?
          </note>
          <note>
            Alliansen är tydlig. Vi samarbetar och berättar hur vi tänker.
            Men på andra sidan är det splittrat. Vi hoppas naturligtvis att
            S, MP och V skriver ihop sig och presenterar ett tydligt alternativ
            igen och berättar för väljarna hur deras gemensamma kompromisspolitik
            skulle se ut. Men det skulle kunna vara att hoppas på för mycket,
            herr talman.
          </note>
          <note>
            För oss är EU, till exempel, ett verktyg för att lösa flera av
            våra framtidsutmaningar. Det tycker inte S, V och MP gemensamt.
            De tycker inte om EU gemensamt. Vi i Alliansen tycker till och
            med att EU är mer än så. Det är ett gemensamt värderingsbygge
            mot protektionism och nationalism. Samarbete står för frihet,
            demokratiska principer, mänskliga rättigheter och öppenhet. Det
            här är en viktig skillnad.
          </note>
          <note>
            Ordet interdependens används ibland. Det är ett krångligt ord
            men ganska användbart. Det betyder att länderna är nära kopplade
            till varandra. Kriser och utmaningar kommer inte att drabba ett
            land allena. Sveriges säkerhet är nära kopplad till utvecklingen
            i vår omvärld, och därför bygger vi säkerhetspolitik tillsammans
            med andra. Därför bygger vi säkerhet tillsammans med andra.
          </note>
          <note>
            EU-arenan är en förlängning av svensk utrikespolitik. När vi
            är ledare inom EU och har stort inflytande inom det som EU gör,
            då gör vi skillnad. Då kan vi åstadkomma mer ihop än vad vi kan
            själva.
          </note>
          <note>
            En gemensam EU-röst inom utrikespolitiken är en styrka. Det är
            på det sättet Alliansen tar ansvar för utrikespolitiken.
          </note>
          <note type="speaker">
            Anf. 24 CARINA HÄGG (S):
          </note>
          <note>
            Herr talman! Sofia Arkelsten, ordförande för utrikesutskottet,
            försöker leda i något slags bevis att det finns en splittring
            mellan olika partier inom oppositionen. Hon talar då om Vänsterpartiet,
            Miljöpartiet och Socialdemokraterna.
          </note>
          <note>
            Jag behöver inte längre peka på den splittring vi har sett i
            grundläggande säkerhetspolitiska, utrikespolitiska och övriga
            viktiga frågor som berör utrikesutskottets område. Det har varit
            nästan totalt sammanbrott i de politiska linjerna, inte minst
            i samband med Folk och Försvars konferens i Sälen och det som
            hände därefter. Jag tror alltså att den diskussionen faller av
            sig själv numera.
          </note>
          <note>
            I just utrikesutskottet finns det särskild anledning att se till
            det vi kan hitta gemensamma lösningar och gemensam samsyn på när
            vi uttrycker oss i förhållande till annat land. Det är en tradition
            som är värd att värna om.
          </note>
          <note>
            Det finns annat som är värt att värna. Det uttrycker vi i den
            alternativa deklarationen, den socialdemokratiska utrikesdeklarationen,
            som nu finns tillgänglig på nätet och ur vilken vi socialdemokrater
            nu väljer att ta upp olika delar i våra anföranden.
          </note>
          <note>
            Urban Ahlin talade i sitt anförande om det östliga partnerskapet,
            om bristerna i hur EU hade agerat, om missade möjligheter men
            också om vilka redskap som finns framöver för att få en annan
            än den ytterst dramatiska utveckling vi nu ser i Kiev i Ukraina.
          </note>
          <note>
            Samma problematik kan vi se när vi tittar söderut. Vi lät förtrycket
            vara i länderna i Nordafrika. EU orkade inte bry sig.
          </note>
          <note>
            När jag för lite över tre år sedan stod på Tahrirtorget i Kairo
            under dagarna för revolutionen såg och kände jag den enighet som
            det egyptiska samhället hade i sin vilja att få en förändring,
            en fredlig förändring och en demokratisk inriktning. Det var en
            vilja att stå upp för mänskliga rättigheter och att få en annan
            socioekonomisk situation. Den känslan har man försökt behålla
            under de omvälvande utmaningar man har stått inför. Det är svårt
            att vara ny politiker och att engagera sig för mänskliga rättigheter,
            både då och i dagens situation i Egypten.
          </note>
          <note>
            Vi ska komma ihåg den enighet som människorna hade och inte låta
            oss splittras upp och se de problem som en del andra har velat
            visa upp. Jag menar att den egyptiska befolkningen har fått, och
            sett, möjligheten att påverka sitt samhälle och att påverka politiken.
            Från det kan man inte vända tillbaka.
          </note>
          <note>
            Vi har dock fortfarande ett ansvar för att vara där, stödja och
            samarbeta. Socialdemokraterna lade tidigt fram, först i förhållande
            till situationen i Libyen och sedan generellt, vikten av samverkan
            mellan folkrörelseorganisationer och fokus på kvinnoorganisationer.
            Vikten av att kunna samarbeta och stödja sådan samverkan ligger
            kvar.
          </note>
          <note>
            Den grundläggande synen på hur man ska kunna samverka ligger
            kvar. Den socioekonomiska situationen hänger mycket samman dels
            med den inrikespolitiska och säkerhetspolitiska situationen i
            Egypten och andra länder i regionen, dels med vår vilja att öppna
            upp för handel och utbyte, att kunna mötas och resa. Där kan Sverige
            och EU göra mer.
          </note>
          <note>
            Liksom man inte engagerade sig på djupet i de nordafrikanska
            länderna under diktaturåren har man heller inte förmått att växla
            om till en aktiv politik för att stödja människornas vilja att
            forma sina egna länders utveckling. Länder där politiska partier
            varit förbjudna har naturligtvis en resa att göra innan de kan
            formera och organisera sig. Det tog ett tag innan de fick legala
            möjligheter att organisera sig fritt i kvinnoorganisationer. I
            en sådan situation behövs stöd, och fortfarande avvaktar EU. Här
            har vi ett ansvar att driva på.
          </note>
          <note>
            Egypten är och förblir ett nyckelland under överskådlig tid.
            Om vi inte lyckas få till en annan utveckling kan jag som nästa
            steg se hungerkravaller framför mig. Vi ser tendenser till att
            våldet ökar. I går gick resebolag ut och varnade. Vi har sett
            att i Sinai, som är en del av Egypten, har flyktingar från Afrikas
            horn blivit utsatta för övergrepp. Det har även funnits anledning
            för oss att reagera eftersom vi i Sverige har släktingar till
            dem som drabbats hårt.
          </note>
          <note>
            Vi kan se att det kommer tillbaka personer till Egypten som stridit
            med grupper knutna till al-Qaida i Syrien, personer som sedan
            stimulerar till våldsdåd i Egypten. Vi ser det även i andra länder.
            Man har varnat för att det sker i till exempel Marocko, ett land
            som haft en förhållandevis lugn utveckling med ny konstitution
            och nya val framöver.
          </note>
          <note>
            Problematiken med jihadister som har en våldsbejakande agenda
            varnas också vi européer för. Vi måste vara vaksamma mot det för
            det berör även oss. Våldet kommer över våra gränser genom att
            jihadister reser tillbaka till Sverige. Det är något som vi har
            att fundera på, inte just här och nu men kanske i kommande debatter.
          </note>
          <note>
            I detta anförande instämde Kenneth G Forslund och Désirée Liljevall
            (båda S).
          </note>
          <note type="speaker">
            Anf. 25 FREDRIK MALM (FP) replik:
          </note>
          <note>
            Herr talman! Det är intressant att i en sådan här debatt, speciellt
            när det är valår, lyssna på vad oppositionen säger, hur det alternativ
            som Carina Hägg ska mönstra upp ser ut. Det är lätt att i talarstolen
            inleda sitt anförande med att hoppa på utrikesutskottets ordförande
            och säga att Moderaterna, Folkpartiet, Centerpartiet och Kristdemokraterna
            i Alliansen är oeniga. Vi har styrt Sverige i åtta år. Vi presenterar
            en utrikesdeklaration varje år.
          </note>
          <note>
            Hur ser det ut på den andra sidan? Låt oss ta säkerhetspolitiken
            till att börja med. Vapenexport, krigsmaterielexport, vapenindustri
            är en sektor som i Sverige sysselsätter många människor. Miljöpartiet
            säger i sitt partiprogram att de inte vill ha någon vapenexport
            alls. Vänsterpartiet säger i debatten att de inte vill exportera
            till diktaturer men till andra går bra. Och Socialdemokraterna
            har ju en historia av att vilja kränga vapen till praktiskt taget
            vem som helst.
          </note>
          <note>
            Handelspolitiken är ett annat område. Miljöpartiet är grundat
            som ett parti mot tillväxt och frihandel. Socialdemokraterna har
            alltid värnat frihandel. Hur ska det gå, Carina Hägg? Hur ska
            ni mönstra upp detta?
          </note>
          <note type="speaker">
            Anf. 26 CARINA HÄGG (S) replik:
          </note>
          <note>
            Herr talman! Jag noterar att Folkpartiets representant försöker
            höja tonläget i kammaren. Det är talande hur lågmälda småpartierna
            på regeringssidan varit. Visst har man presenterat en deklaration
            även i år, men den metod man har är att skriva ihop ett papper
            och sedan är debatten fri. Då har man en annan syn på Rysslandspolitiken,
            säkerhetspolitiken, hur försvaret ska vara uppbyggt, om vi ska
            ha värnplikt eller inte, om vi ska agera på det ena eller andra
            sättet. Det finns stora skillnader i politiken som kommer till
            uttryck utanför det där papperet. Om det är rätt metod är upp
            till er att avgöra, Fredrik Malm.
          </note>
          <note>
            När det gäller konkreta frågor såsom krigsmaterielexport vill
            jag säga att det var ett krav från oss att vi skulle ha en översyn.
            Där var ni inte eniga. Ni var inte eniga om innehållet. Ni var
            inte eniga om att det skulle bli en utredning, en översyn, av
            krigsmaterielfrågorna. Nu blev det så, och jag hoppas att man
            kommer fram till ett brett och enigt förslag så att vi även får
            en bred enighet i kammaren.
          </note>
          <note>
            Det där med enighet inom Alliansen, Fredrik Malm, kan du inte
            leda i bevis när det gäller helheten.
          </note>
          <note type="speaker">
            Anf. 27 FREDRIK MALM (FP) replik:
          </note>
          <note>
            Herr talman! Ja, ni har ett papper och sedan är debatten fri,
            säger Socialdemokraterna. Jag kan upplysa Carina Hägg om att det
            papperet var tolv sidor, och det tog utrikesministern 26 minuter
            att läsa upp det i talarstolen.
          </note>
          <note>
            Det är mer än ett papper. Det är en genuint förankrad, samordnad,
            framförhandlad politik mellan fyra partier som har styrt Sverige
            under åtta år. Det vi ser på den andra sidan, och som blir problematiskt
            inför valet i höst, är att ett parti vill sälja vapen till praktiskt
            taget allt och alla, ett annat parti vill bara sälja till några
            och ett tredje parti vill montera ned den svenska vapenindustrin.
          </note>
          <note>
            Vi ser inom handelspolitiken hur Socialdemokraterna och LO-facken
            alltid har värnat frihandel och exportindustri medan Miljöpartiet
            är grundat för att inte ha frihandel i Sverige. Vi ser inom Europapolitiken
            hur Socialdemokraterna vill ha ett Europasamarbete, och är engagerade
            i Europasamarbetet, medan Vänsterpartiet vill lämna Europasamarbetet.
            Det, Carina Hägg, är skiljelinjen i svensk politik inte bara mellan
            Alliansen och oppositionen utan mellan Alliansen och fyra olika
            oppositionspartier.
          </note>
          <note>
            Det finns uppenbarligen bara ett alternativ för väljarna i höst
            om man vill ha en samordnad, seriös och långsiktig politik för
            Sverige.
          </note>
          <note type="speaker">
            Anf. 28 CARINA HÄGG (S) replik:
          </note>
          <note>
            Herr talman! Fredrik Malm får väl gå hem och tala med sin partiledare
            Jan Björklund. Han får säga till vice statsministern att det är
            det som gäller. Vi får väl se om deklarationen är det som Folkpartiet
            inte kommer att opponera mot framdeles, vilket vi sett tidigare,
            utan nu blir det den som gäller och ingenting annat. Är det ett
            löfte från Folkpartiet framöver?
          </note>
          <note>
            Jag tycker att det är viktigt att vi har en debatt. Jag känner
            inte igen mig i den beskrivning som Folkpartiet ger. Vi har varit
            mycket tydliga när det gäller vår syn på krigsmaterielfrågor.
            Vi vill ha en tydlig lagstiftning, en förtydligad lagstiftning.
            Vi talar om demokratikriterier. Vi främjar verkligen inte krigsmaterielexport
            på det sätt som Fredrik Malm i raljerande ton försöker framställa
            det. Jag tycker att det är ett ohederligt sätt att argumentera.
          </note>
          <note type="speaker">
            Anf. 29 CHRISTIAN HOLM (M) replik:
          </note>
          <note>
            Herr talman! Jag blir lite konfunderad när jag lyssnar på Carina
            Hägg och är inte säker på att jag riktigt förstår helheten i hennes
            inlägg. Vi har från Alliansen en mycket tydlig politik. Vi har,
            som Fredrik Malm sade, haft det under nästan åtta år i regeringsställning.
            Vi har en bred samsyn, men sedan är vi olika partier, helt klart.
          </note>
          <note>
            Jag tänkte fokusera på vad Carina Hägg sade om den arabiska våren,
            om Egypten och situationen där, något som oroar oss alla. Sverige
            är aktivt. Vi är drivande inom EU och bilateralt vad gäller mänskliga
            rättigheter, frihet, demokrati och även marknadsekonomiska reformer.
            Carina Hägg gick tillbaka en bit i tiden och talade om hur det
            var då.
          </note>
          <note>
            Jag har tidigare tagit upp, men brukar aldrig få något svar,
            hur det var när Ben Ali styrde Tunisien och Mubarak Egypten och
            Socialistinternationalen hade gott samarbete med dessa länder.
            Carina Hägg tog upp frihandeln. Man kan inte precis säga att Socialistinternationalen
            är urmodern för frihandel. Hur ser Carina Hägg på det?
          </note>
          <note type="speaker">
            Anf. 30 CARINA HÄGG (S) replik:
          </note>
          <note>
            Herr talman! Det förvånar mig lite grann att Moderaterna lägger
            tid och kraft på den diskussionen. Det är väl ganska uppenbart,
            och det har vi redogjort för vid flera tillfällen, att vi inte
            hade några kontakter med de regimer som var i Nordafrika. På grund
            av utvecklingen där kunde vi inte samarbeta med regimer som inte
            var demokratiska, eftersom de inte hade den ambitionen. Det är
            en sak om man vet att någon strävar, men där fanns ingen strävan
            i rätt riktning. Strävan gick i fel riktning, alltså kunde vi
            inte ha, och hade inte heller, den relationen.
          </note>
          <note>
            När möjligheterna fanns, när människorna började röra på sig,
            krävde sina rättigheter, gick ut på gator och torg och sade sin
            åsikt, då var det självklart för oss att vara där och stödja.
            Det var fackföreningsrörelsen, kvinnorörelsen, olika andra NGO:er.
            Det handlade om att stödja politiska initiativ i en socialdemokratisk
            riktning men också en allmän demokratisk utveckling. Då var vi
            där. Vi ville att även Sveriges regering skulle vara tydlig, men
            man sade att stabilitet gick före.
          </note>
          <note>
            Stabilitet betydde vid det tillfället att samma regimer fanns
            kvar. Betyder stabilitet det också i fortsättningen, med det som
            vi ser i dag och som vi vill förändra? Det måste finnas en tydlighet
            från Moderaterna. Vi nöjer oss inte med ännu en militär ledning
            i landet.
          </note>
          <note type="speaker">
            Anf. 31 CHRISTIAN HOLM (M) replik:
          </note>
          <note>
            Herr talman! Jag kan garantera att Moderaterna är tydliga och
            pådrivande tillsammans med de tre partier som vi i bred samsyn
            regerar med. Men det är också viktigt att ha rätt historieskrivning.
            Ni brukar själva gå tillbaka ända till Olof Palme och hans tid.
            Han gullade med diverse diktatorer runt om i världen, inklusive
            exempelvis Fidel Castro. Och Fidel Castro var inte demokratisk
            ens 1975–1976, utan det var illa redan då.
          </note>
          <note>
            Jag återgår till frågan om marknadsekonomiska reformer. Som Fredrik
            Malm var inne på: Hur ska ni driva det här tillsammans med de
            andra partierna, som ni måste samarbeta med för att få en majoritet?
            S, V och MP ska regera i så fall, säger ni. Eller ska ni tycka
            olika i de här frågorna? Hurdan blir tydligheten då?
          </note>
          <note>
            För att ta ett mer angeläget och närliggande exempel på när man
            har relationer med partier som inte är så rumsrena kan jag säga
            att den partigrupp i Europaparlamentet som ni ingår i gullar med
            och har avtal med Regionernas parti i Ukraina. Vad gör Carina
            Hägg för att ta avstånd från Regionernas parti? Det är president
            Janukovitjs parti, den president som nu är ute på gatorna och
            är ganska tuff mot sin befolkning, om man uttrycker det oerhört
            diplomatiskt.
          </note>
          <note type="speaker">
            Anf. 32 CARINA HÄGG (S) replik:
          </note>
          <note>
            Herr talman! Socialdemokraterna har en tradition att värna frihandel.
            Sverige är ett exportberoende land. Vi behöver export för vår
            egen skull, för arbetstillfällen och för att kunna understödja
            vår välfärd, men också därför att vi tror att det är ett bra sätt
            att binda samman människor och länder och stimulera utveckling
            i andra länder. Det gynnar också oss. På den punkten finns det
            ingen tvekan. Sedan finns det i varje tid olika frågor att väga
            in.
          </note>
          <note>
            När det gäller att tydliggöra vår hållning till länder som finns
            i olika konstellationer där vi kan ingå har vi också en tradition.
            Vi talar om det för dem. Vi är tydliga. Vi har ibland markerat
            genom att frysa relationer. Vi har inte gjort som ni gjorde med
            Berlusconi i Italien: åkt dit och hejat och deltagit i valrörelsen.
            Vi hade inte agerat som ni har gjort när det gäller era partivänner
            i Ungern. Jag kan räkna upp punkt på punkt där vi inte hade agerat
            på samma sätt utan tydligt hade tagit frågorna internt. Räcker
            inte det säger vi det också utåt om det finns anledning. Det finns
            ingen anledning att hymla med att man har vissa uppfattningar
            och att man oroar sig för utvecklingen. På den punkten tror jag
            att vi kan ha lite att tipsa Moderaterna om inför framtiden.
          </note>
          <note type="speaker">
            Anf. 33 TREDJE VICE TALMANNEN:
          </note>
          <note>
            Jag vädjar till er att försöka hålla enminutsgränsen för replikerna.
            Annars blir jag tvungen att ingripa lite hårdare än jag gjorde
            nyss.
          </note>
          <note type="speaker">
            Anf. 34 VALTER MUTT (MP):
          </note>
          <note>
            Herr talman! Nyligen skrev en känd person: När inkomsterna för
            en minoritet växer exponentiellt fördjupas gapet mellan majoriteten
            och det fåtal som vältrar sig i överflöd. Den här obalansen är
            resultatet av en ideologi som förfäktar marknadens överhöghet
            och som bestrider statens rätt att utöva någon form av kontroll,
            trots att staten har uppdraget att förvalta det allmännas bästa.
            På så vis föds en ny form av tyranni, som ensidigt och oupphörligt
            upprättar sina egna lagar och regler. Växande skuldsättning gör
            det svårt för länderna att förverkliga sin potential. Till allt
            detta tillkommer korruption och skatteflykt, som har antagit globala
            dimensioner. Törsten efter makt och tillgångar känner inga gränser.
            Detta system tenderar att sluka allt som står i vägen för ökade
            vinster, och sådant som är skört, såsom miljön, blir försvarslöst
            inför den gudomliggjorda marknaden, som upphöjs till alltings
            måttstock.
          </note>
          <note>
            Det var påven, Franciskus, som strax före jul i en julhälsning
            till världens katoliker formulerade sig på det här viset. Det
            hör förmodligen till ovanligheterna att någon i Sveriges riksdag
            – åtminstone på den här sidan Gustav Vasa – hyllar påven. Men
            jag tror att han med sina kärnfulla ord faktiskt skriver ut en
            beställning till vårt århundrade om att hitta ett mer hållbart
            och kärleksfullt ekonomiskt system än dagens.
          </note>
          <note>
            Ett sökande efter ett annat ekonomiskt system måste givetvis
            bära med sig 1900-talets dyrköpta erfarenheter av att klivet över
            till något nytt och annorlunda i värsta fall kan bli ett steg
            ur askan i elden. 25 år har nu förflutit sedan Berlinmuren föll,
            och fortfarande kastar historien långa mörka skuggor över länder
            och folk där statssocialismens despotiska system under årtionden
            förstörde miljön ännu grundligare än vad västkapitalismen åstadkom
            och där skillnaderna mellan maktägande och maktlösa skikt av befolkningen
            var avgrundsdjup.
          </note>
          <note>
            Men bara för att mänsklighetens historia är full av felsteg,
            missriktade ambitioner och drömmar som blivit mardrömmar får vi
            inte slå oss till ro och tro att rådande status quo skulle vara
            enda möjliga tillstånd. Det vore ett hån mot framtida generationer
            och mot hundratals miljoner människor i utvecklingsländerna. Det
            går alldeles utmärkt att i god reformistisk anda ta steg för steg
            ut ur dagens återvändsgränd utan att för den skull ha någon helt
            färdig ritning på ett nytt ekonomiskt system.
          </note>
          <note>
            Ett avgörande steg mot en rättvisare och hållbarare världsordning
            vore att äntligen sätta in verkningsfulla åtgärder mot kapitalflykt
            och avancerad skatteplanering. EU-kommissionen uppskattar att
            Europas länder årligen förlorar 1 biljon euro på denna ljusskygga
            verksamhet, alltså 1 000 miljarder euro, som lagda på hög skulle
            bli till en pelare sträckande sig långt ut i världsrymden. Det
            kräver ingen större fantasi att föreställa sig vilken skillnad
            sådana astronomiska summor skulle göra i skuldtyngda och alltmer
            kaotiska länder som Grekland och Spanien.
          </note>
          <note>
            Ett belopp av samma storleksordning, alltså 1 biljon euro, åderlåts
            årligen utvecklingsländerna på när en kapitalström som är cirka
            tio gånger större än det sammantagna globala biståndet rör sig
            från syd till nord i vår värld. Afrika är alltså de facto inte
            en låntagare utan en global långivare. Samtidigt fortsätter malaria
            att döda drygt en halv miljon människor varje år, trots att sjukdomen
            går att såväl förebygga som bota och utrota – för det skulle krävas
            4 promille av 1 biljon euro.
          </note>
          <note>
            Det oberoende amerikanska forskningsinstitutet Global Financial
            Integrity, som är världsledande när det gäller frågor kring kapitalflykt,
            uppskattar att bara 3 procent av utvecklingsländernas kapitaltapp
            härrör från korruption, medan 30 procent orsakas av kriminella
            transaktioner. Resterande två tredjedelar beror på att multinationella
            företag i avsaknad av bindande internationella regelverk kan föra
            ut väldiga vinster nästan obeskattade från råvarurika utvecklingsländer.
          </note>
          <note>
            Att införa så kallad land-för-land-rapportering för multinationella
            koncerner vore ett avgörande framsteg. I dag tillåts dessa redovisa
            sina vinster och åtskillig annan finansiell information på sammantagen
            koncernnivå och kan då skyffla runt vinsterna så att dessa bokförs
            i skatteparadis – som sannerligen inte är några paradis utan snarare
            helveten för alla som eftersträvar en rättvis värld.
          </note>
          <note>
            Vissa framsteg har emellertid gjorts. EU beslutade i fjol att
            gruvbolag och andra företag inom utvinningssektorn ska rapportera
            om sina inbetalningar av skatter och avgifter land för land. Och
            nu när EU:s redovisningsdirektiv förhandlas höjs röster för att
            även lyfta in land-för-land-rapportering i detta och då inte bara
            för utvinningsföretag. Dock hörs inga röster från den svenska
            regeringen, trots att alliansregeringen 2012 i sin PGU-skrivelse
            ringade in just kapitalflykt som en avgörande fråga. När regeringen
            i höstas till EU-kommissionen lämnade in sin handlingsplan för
            företags hållbarhetsrapportering blev det tydligt att det är frivillighet
            snarare än bindande regler som står i förgrunden, i skarp kontrast
            till vad till exempel Danmark driver och vad utvecklingsländerna
            själva förespråkar.
          </note>
          <note>
            Herr talman! Jag har stor respekt för mina värderade borgerliga
            kolleger i den här kammaren. Jag tror egentligen att vi har en
            långtgående samsyn kring att vi ska ha ett näringsliv som spelar
            efter tydliga och sjysta regler och som gynnar företag som inte
            enbart skapar ekonomiska överskott utan även skapar mervärden
            för samhället och miljön i stort, ungefär som vi nog är ganska
            eniga om att det är bra att fotbollsdomare har gula och röda kort
            till sitt förfogande och kan varna och visa ut fulspelare och
            därmed gynna själva spelet.
          </note>
          <note>
            Jag måste därför tillstå att det är en sannskyldig gåta att vi
            inte kan nå en bred enighet i de här frågorna, något som varit
            möjligt i Norge, där det borgerligt dominerade Stortinget i december
            med överväldigande majoritet röstade igenom krav på skärpt land-för-land-rapportering.
          </note>
          <note type="speaker">
            Anf. 35 FREDRIK MALM (FP) replik:
          </note>
          <note>
            Herr talman! Jag blir något förbryllad. Valter Mutt inleder sitt
            anförande med att i två tre minuter argumentera för varför vi
            behöver ett helt annat ekonomiskt system. Därefter hävdar han
            att det borde gå att nå en långtgående samsyn och en bred enighet
            om detta i riksdagens kammare.
          </note>
          <note>
            Det går inte riktigt ihop, Valter Mutt. Jag respekterar fullt
            uppfattningen att man vill ha ett helt annorlunda ekonomiskt system,
            och jag tycker att Valter Mutt på ett hederligt sätt i varje fall
            de tre första minuterna argumenterar för detta. Men då räcker
            det inte att peka på lite kapitalflykt eller skatteparadis.
          </note>
          <note>
            Talar vi om ett helt annat ekonomiskt system måste man om man
            säger A också vara beredd att säga B, eller i Miljöpartiets fall
            får man om man säger M också vara beredd att säga P. Vad är det
            den grundläggande kritiken ska riktas mot?
          </note>
          <note>
            I grund och botten finns det tre saker som man kan rikta kritiken
            mot, Valter. Det är antingen det privata ägandet, marknadsprinciperna
            för handel och allokering av resurser eller räntan för sparande
            och investeringar.
          </note>
          <note>
            Frågan är: Är det privata ägandet, marknadsmekanismerna eller
            räntan som Valter Mutt är emot? Det vore intressant att få veta.
          </note>
          <note type="speaker">
            Anf. 36 VALTER MUTT (MP) replik:
          </note>
          <note>
            Herr talman! Tack för den intressanta frågan. Jag kan inledningsvis
            berätta för Fredrik att en av mina inspiratörer när det gäller
            ekonomisk teori är Bertil Ohlin. Han var under 23 år folkpartiledare
            och var till och med Nobelpristagare i ekonomi. Han förklarade
            att det förutom planekonomi och en tygellös marknadsekonomi finns
            något som heter ramekonomi.
          </note>
          <note>
            Jag tycker att det var väldigt klokt och inspirerande och har
            någonting att säga när vi lever i denna ganska tygellösa tid.
            Vi har, som Världshälsoorganisationen konstaterat, 660 000 dödsfall
            i malaria trots att det absolut inte skulle behövas. Det är just
            därför vi måste komma åt kapitalflykten. Det är inga småbelopp.
            Det är en biljon euro som vi skulle kunna komma åt ganska lätt.
          </note>
          <note>
            Vi ser att den borgerliga regeringen i Norge för fram rätt mycket
            av det jag säger. Vi ser andra borgerliga politiker som säger
            ungefär det jag säger. Det betyder oerhört mycket för miljön och
            människorna. Jag tycker att det är så stora framsteg att jag väljer
            att kalla det ett kvalitativt annorlunda ekonomiskt system än
            det vi har i dag.
          </note>
          <note type="speaker">
            Anf. 37 FREDRIK MALM (FP) replik:
          </note>
          <note>
            Herr talman! Jag blir nu ännu mer förbryllad. Nu går Valter Mutt
            från att i sitt första inlägg använda påven som det moraliska
            och ekonomiska rättesnöret till att därefter hävda att det är
            Bertil Ohlin som är det moraliska och ekonomiska rättesnöret.
          </note>
          <note>
            Faktum är att Ohlin i kontrast till Eli Heckscher och andra i
            den tidens debatt argumenterade för en konjunkturpolitik, egentligen
            en keynesianism. Jag har väldigt svårt att se varför det skulle
            vara ett annorlunda ekonomiskt system. Det är det ekonomiska system
            vi har.
          </note>
          <note>
            Valter Mutt argumenterar för ett annat system. Vi har i grunden
            i dag ett västkapitalistiskt system. Det ska vi bort ifrån, enligt
            Valter Mutts första inlägg. Då kommer ändå frågan. Säger man A
            får man säga B. Eller om man är miljöpartist: Säger man M får
            man säga P.
          </note>
          <note>
            Är det räntan som är felet? Miljöpartiets kongress fattade beslut
            om det en gång häromåret. Man sade att man skulle införa indianekonomi.
            Sedan rev man upp det beslutet och sade att det var fattat alltför
            nära inpå kongressmiddagen. Är felet det privata ägandet eller
            marknadsprissättningen?
          </note>
          <note>
            Den frågan måste Valter Mutt svara på för att bli trovärdig om
            han argumenterar för att man helt och hållet vill byta ekonomiskt
            system. Det är ingenting man bara kan höfta till med i riksdagens
            kammare.
          </note>
          <note type="speaker">
            Anf. 38 VALTER MUTT (MP) replik:
          </note>
          <note>
            Herr talman! Jag kan citera en annan liberal ekonom, Nicholas
            Stern. Han är liberal världsbanksekonom. Han tog fram en rapport
            och kallade klimatförändringarna och den globala uppvärmningen
            för världshistoriens största marknadsmisslyckande.
          </note>
          <note>
            I åtminstone en vänsterliberal syn har det alltid funnits en
            kritik av den tygellösa marknadsekonomin ända från Adam Smiths
            dagar. Det är egentligen inte så märkligt, det jag står och säger.
          </note>
          <note>
            Vi har inte längre kvar detta med räntefri ekonomi, för att besvara
            den frågan. Ägandet är däremot mycket intressant. Det ska breddas.
            Det ska inte vara som i dag där vi går mot oligopol. Vi har bara
            fyra storbanker i Sverige. Vi kan ta vilken bransch som helst
            där vi går mot allt färre och allt större företag.
          </note>
          <note>
            I dag är 60 procent av världshandeln inte mellan företag på det
            som är marknad utan mellan olika divisioner inom megakoncerner.
            Det är ungefär samma typ av handel som fanns i Sovjetunionen med
            dess megaföretag.
          </note>
          <note>
            Vi är egentligen det parti i den här kammaren som står allra
            mest för en decentraliserad, fungerande och riktig marknadsekonomi
            i Adam Smiths mening.
          </note>
          <note type="speaker">
            Anf. 39 CHRISTER WINBÄCK (FP):
          </note>
          <note>
            När vi nu hunnit en bra bit in i den utrikespolitiska debatten
            vill jag gärna lägga några minuter på två saker som borde ha fått
            en mer framträdande roll i medierna den senaste veckan.
          </note>
          <note>
            Det gäller vapen. Det handlar om vapen som hinder för utveckling
            och som ett hot mot fred, frihet och säkerhet. Nu hör jag att
            mina kamrater här i kammaren suckar. Ska han tala om vapen nu
            igen?
          </note>
          <note>
            I förra veckan avhölls som en del av er vet en konferens i Nayarit
            i Mexiko om de humanitära konsekvenserna av kärnvapen. Det var
            en uppföljning av förra årets Oslomöte. Runt 146 staters representanter
            deltog och så även Sveriges.
          </note>
          <note>
            Många anföranden handlade om behovet av en total nedrustning
            av kärnvapenarsenalen. Hur många av er har läst om detta i svenska
            tidningar eller sett reportage i tv om saken?
          </note>
          <note>
            Enligt uppgifter finns fortfarande 20 000–30 000 kärnvapen av
            olika storlekar kvar i världen. Kärnvapenhotet må ha ändrat karaktär.
            I dag kanske inte det största hotet är ett krig mellan stormakterna.
            Det finns andra länder och terrorister som i dag kanske är större
            hot.
          </note>
          <note>
            Det viktiga är att skapa ett samarbete. På vägen mot en kärnvapenfri
            värld behöver alla länder hjälpas åt. Kärnvapen är inte en angelägenhet
            enbart för kärnvapenmakterna. Det visade inte minst konferensen
            i Mexiko.
          </note>
          <note>
            Jag är glad att utrikesministern nämnde de insatser Sverige gjort
            och gör i frågan. Sverige bör driva på aktivt för ett kärnvapenförbud
            inom EU. Ett kärnvapenfritt EU skulle kunna bli en stark aktör
            i arbetet för en kärnvapenfri värld.
          </note>
          <note>
            Jag går tillbaka till den nyss avslutade konferensen i Mexiko,
            där ordföranden under stående ovationer sammanfattade behovet
            av internationella och rättsligt bindande instrument där både
            stater och civilsamhällets organisationer samverkar till resultatet.
          </note>
          <note>
            För dem som är intresserade kan jag nämna att kärnvapennätverket
            i riksdagen kommer att hålla ett möte den 5 mars för uppföljning
            av nämnda konferens. Jag hälsar ert varmt välkomna till detta
            möte.
          </note>
          <note>
            Herr talman! Min andra del av anförandet handlar också om vapen,
            men denna gång om de mindre vapnen som orsakar skada varje minut
            och varje timme året om.
          </note>
          <note>
            Under denna dags utrikesdebatt kommer ca 600 människor att ha
            mist livet på grund av lätta vapen. Flertalet av dessa är inte
            i konfliktländer. Det handlar om kriminalitet, vådaskjutning och
            onödiga dito, för att det är för lätt att få tag på vapen i många
            länder.
          </note>
          <note>
            Många begår självmord med vapen tillhörande föräldrar, släktingar
            eller en granne. Det sker impulshandlingar med människor som i
            affekt går till sin arbetsplats och skjuter arbetskamrater. Det
            är impulshandlingar och tillgången till ett vapen som kan vara
            skillnaden mellan liv och död.
          </note>
          <note>
            Det står väldigt lite om de sakerna i tidningar, som jag sade.
            Men i måndagens DN stod en artikel om smarta vapen, och några
            andra tidningar hade en kort notis om detta. Jag vet inte hur
            många som uppmärksammade det.
          </note>
          <note>
            Det var en konferens i USA häromdagen om teknik och vapen och
            möjligheter att hindra att vapen används. Att stjäla vapen skulle
            bli meningslöst eftersom man inte har rätt nyckel till vapnet.
          </note>
          <note>
            I somras deltog jag i en konferens i Berlin, organiserad av en
            tysk think tank och tyska UD, där temat var just smarta vapen.
            Bland flera inlägg om teknikens framsteg handlade mitt anförande
            om hur man skulle kunna få mina kolleger – parlamentariker och
            lagstiftare – att se frågan i det ljus den förtjänar. Tänk er
            en framtid där minor och blindgångare kan desarmeras med en knapptryckning
            den dagen kriget är över.
          </note>
          <note>
            Herr talman! I år är det återigen FN:s biennial meeting of states.
            Det är ett avstämningsmöte där man går igenom framstegen i FN:s
            programme of action för att hindra den okontrollerade spridningen
            av små och lätta vapen.
          </note>
          <note>
            Under åren som gått sedan dess har fler parlamentariker i olika
            delar av världen engagerat sig i frågan. Det är viktigt att vi
            gemensamt arbetar med dessa frågor.
          </note>
          <note>
            I preambeln från när man startade det hela för 13 år sedan står
            det att man är gravely concerned, djupt bekymrad, över den okontrollerade
            spridningen i många regioner i världen. Det får humanitära konsekvenser
            och är ett hot mot fred, försoning och hållbar utveckling.
          </note>
          <note>
            Sverige har arbetat aktivt med frågorna. Vi kan och ska göra
            mer. Sverige har under dessa konferenser som jag följt på plats
            i New York haft kloka inlägg och bidragit till konstruktiva tillägg
            i resolutionstexterna.
          </note>
          <note>
            Jag är glad att ett vapenhandelsfördrag – som nämndes tidigare
            i debatten – har förhandlats fram där Sverige – trots det som
            någon påstod här i kammaren – har fått beröm för sin drivande
            roll. Många länders namnteckningar återstår dock innan fördraget
            får den effekt som vi vill se.
          </note>
          <note>
            Till detta bör många länder också fundera på hur man ska minska
            tillgången på vapen inom sina gränser.
          </note>
          <note>
            Den tidigare nämnde forskaren, som jag relaterade till, visar
            i en studie att antalet dödsskjutningar i en av delstaterna i
            USA har ökat med 16 procent sedan man för sex år sedan tog bort
            kravet på bakgrundskontroll vid vapenköp.
          </note>
          <note>
            Det finns mycket kvar att göra. Vi är glada över att få vara
            med och bidra till detta. Det är också viktigt att konstatera
            att vi tillsammans med civilsamhället får och kan arbeta för en
            värld med mindre spridning och mindre effekt av de vapen som jag
            har nämnt.
          </note>
          <note type="speaker">
            Anf. 40 JOHNNY SKALIN (SD):
          </note>
          <note>
            Herr talman! I normala fall skulle det vara fullständigt naturligt
            att tala om EU och det internationella samarbetet i ett utrikespolitiskt
            forum. Problemet är bara att det normala inte längre är normalt.
          </note>
          <note>
            Det samarbete som det svenska folket röstade ja till inför EU-inträdet
            är inte längre ett samarbete. Även om regering och riksdag i de
            allra flesta fall ställer sig bakom alla maktöverförande förslag
            som EU-kommissionen formligen vräker ur sig finns det trots allt
            vissa undantag.
          </note>
          <note>
            Det mest konkreta exemplet måste i detta sammanhang anses vara
            EU-kommissionens förslag om att bilda en europeisk åklagarmyndighet.
            Vore EU det samarbete som samtliga företrädare i den här kammaren
            påstår att det är skulle EU inte ha befogenheter att bilda den
            europeiska åklagarmyndigheten. I verkligheten har EU de facto
            denna befogenhet och även en mängd andra befogenheter.
          </note>
          <note>
            I konsekvens härmed har EU dessa befogenheter därför att riksdagen
            har gett EU all denna makt över Sverige och över alla medlemsstater
            i unionen – dessutom utan att först ha bett det svenska folket
            om lov.
          </note>
          <note>
            När Socialdemokraternas Urban Ahlin eller Moderaternas Carl Bildt
            vid få enskilda tillfällen klagar på EU klagar de inte bara på
            sig själva – utan att säga detta öppet. Det viktiga för dem är
            inte att försöka påverka något till det bättre i avseendet maktöverföring,
            utan de ger bara ett sken av att de stöder väljarna i de fall
            som de har svårt att stå för sina egna beslut.
          </note>
          <note>
            Faktum är att hade denna riksdag bara velat, hade man inte gett
            EU all denna makt att köra över riksdagen gång på gång. Men tyvärr
            är den bittra sanningen att hela den här riksdagen saknar den
            kraft, ork och energi som behövs för att motverka den utveckling
            som har lett till att det inte är de svenska väljarna via sina
            företrädare som utövar det huvudsakliga inflytandet över landets
            kommuner, landsting eller riksdag.
          </note>
          <note>
            Ett av de senaste exemplen på denna utveckling med riksdagens
            sammansättning av ledamöter är att man inte ser något slut på
            riksdagens stöd för att förstärka EAS, det vill säga EU:s utrikes-
            och säkerhetsmyndighet. Till en början kan detta – precis som
            mycket annat som lyfts fram från EU-kommissionens sida – låta
            bra, men vid närmare eftertanke inser man att det leder till att
            det skapas myndigheter för att bygga en överstatlig union. Då
            förstår man att det inte handlar om att stärka Sveriges röst i
            internationella sammanhang. Snarare handlar det som att stärka
            de institutioner som krävs för att bygga den federala stormaktsambitionen.
          </note>
          <note>
            Den tanken vänder jag mig emot, inte för att jag är emot internationell
            eller europeisk samverkan och handel, utan för att jag är för
            ett internationellt samarbete, en handel och en samverkan byggd
            på demokratisk, stabil och trygg grund. Det var så som vi en gång
            byggde Sverige, Europa och världen stark. Det är naturligtvis
            även så som vi i framtiden bygger Sverige, Europa och världen
            stark. EU bör därför inte bli större utan i stället mindre.
          </note>
          <note>
            Diskussionen om att ytterligare utvidga unionen till att omfatta
            länder som Ukraina, Vitryssland eller Moldavien borde i stället
            handla om att vi ska samarbeta med länder i vår närhet, men utan
            att knyta dem till EU. Det handlar inte bara om att fler länder
            innebär ett mindre svenskt inflytande i dagens EU, som redan i
            dag utövar makt över Sveriges samtliga politiska områden, utan
            det handlar även om att begränsa Sveriges avgift till Europeiska
            unionen.
          </note>
          <note>
            Det är ett faktum att Sveriges EU-avgift har genomgått en remarkabel
            utveckling. Nettoavgiften har ökat från drygt 12 miljarder kronor
            årligen till dagens 26–27 miljarder kronor. Med ytterligare stora,
            fattiga och korrupta öststater – som mer kan förknippas med Sovjet
            än med Europa – kommer medlemsavgiften i den överstatliga unionen
            påtagligt att öka ytterligare.
          </note>
          <note>
            Till detta kommer problemen med den sociala turismen. Den diskussionen
            är relativt het ute i Europa, och förhoppningsvis kommer den att
            bli het även i Sverige inför vårens EU-parlamentsval. När unionen
            expanderar betalar vi inte det bara genom en ökad svensk EU-medlemsavgift
            och minskat inflytande i Europaparlamentet eller genom att tvingas
            att öppna våra gränser för brottslighet och en snedvriden konkurrens.
            Vi öppnar också upp för ett ökat mottagande av socialt utsatta
            grupper.
          </note>
          <note>
            Sverige och några av de mer utvecklade länderna i Europa riskerar
            således att agera socialbyrå åt andra länder med argumentet att
            vi i framtiden kanske skulle kunna vinna något på det.
          </note>
          <note>
            Jag tror inte att det är så vi bygger Sverige starkt. Jag tror
            inte att det så vi hanterar situationen med 700 000 människor
            inskrivna på Arbetsförmedlingen och en arbetslöshet som sedan
            EU-inträdet har bitit sig fast på konstant höga nivåer, oavsett
            konjunkturläge. Jag tror inte heller att det är så vi löser Europas
            problem. Jag tror inte att mer maktöverföring som svar på varje
            kris är lösningen på Sveriges, Europas eller världens problem.
          </note>
          <note>
            Jag tror i stället på demokrati. Jag tror på samarbete. Jag tror
            på samverkan. Det var så vi en gång byggde Sverige och Europa
            starkt, och det är också så vi bygger Sverige och Europa starkt
            för framtiden.
          </note>
          <note>
            I detta anförande instämde Julia Kronlid (SD).
          </note>
          <note type="speaker">
            Anf. 41 FREDRIK MALM (FP) replik:
          </note>
          <note>
            Herr talman! Jag lyssnade på Johnny Skalins inlägg. Han talade
            om det ena, han talade om det andra och han talade om det tredje,
            men han säger ju ingenting om det som vi har frågat ett antal
            gånger från talarstolen i dag, nämligen: Vilka är Sverigedemokraternas
            europeiska samarbetspartier?
          </note>
          <note>
            Jag har här årsredovisningen för European Alliance for Freedom,
            en organisation registrerad på Malta – av alla ställen. I styrelsen
            sitter bland annat Kent Ekeroth och Marine Le Pen, partiledare
            för det antisemitiska Front National i Frankrike. Det är ett parti
            som inte ens Sverigedemokraternas andra samarbetspartier vill
            ta i med tång.
          </note>
          <note>
            På s. 14 i den ekonomiska redovisningen ser man att Sverigedemokraterna
            betalar en medlemsavgift för att samarbeta med Front National
            på 6 500 euro.
          </note>
          <note>
            Kan Johnny Skalin förklara för mig vad det har med det som Julia
            Kronlid sade här tidigare att göra, nämligen att ni ägnar er åt
            någon sorts förutsättningslösa samtal? Ni har ju ett organiserat
            samarbete och betalar 50 000 kronor i medlemsavgift! Är det antisemiterna
            i Front National som ni ska sitta i samma partigrupp som i Europaparlamentet,
            om ni kommer in?
          </note>
          <note type="speaker">
            Anf. 42 JOHNNY SKALIN (SD) replik:
          </note>
          <note>
            Herr talman! Jag kan inte stå här och lova i dag vem eller vilka
            vi ska samarbeta med. Däremot kan jag lova att vi inte kommer
            att samarbeta med främlingsfientliga, rasistiska partier. Det
            har vi varit tydliga med under hela den här resans gång.
          </note>
          <note>
            Tyvärr ser situationen ut så i Europa att där måste man bilda
            konstellationer för att få inflytande, makt och talartid i Europaparlamentet.
            Man måste ingå i en politisk grupp för att få ett utrymme i den
            jättelika byråkratiska antidemokratiska kolossen som EU faktiskt
            är.
          </note>
          <note>
            Vill vi för vår del få inflytande eller talartid i Europaparlamentet
            måste vi sondera terrängen, och det är precis det som vi gör.
          </note>
          <note>
            Vi har inte lovat, inte sagt – inte ens internt, kan jag försäkra
            Fredrik Malm – eller klargjort vem eller vilka vi ska samarbeta
            med.
          </note>
          <note>
            Däremot för vi förutsättningslösa diskussioner som kommer att
            utmynna i att vi kanske samarbetar med en grupp eller kanske inte,
            beroende på om vi hittar sju partier som tillsammans med oss vill
            bilda en grupp och som inte är främlingsfientliga eller rasistiska.
          </note>
          <note type="speaker">
            Anf. 43 FREDRIK MALM (FP) replik:
          </note>
          <note>
            Herr talman! Nu blev detta ännu rörigare.
          </note>
          <note>
            Nej, vi kommer inte att samarbeta med främlingsfientliga partier,
            säger Johnny Skalin från Sverigedemokraterna, men vi kan tänka
            oss att göra det om det bara handlar om någon sorts kartell för
            att få mer talartid.
          </note>
          <note>
            Det betyder i så fall att ditt besked i dag är att ni kan tänka
            er att sitta med nazistiska Jobbik från Ungern. Det är precis
            det som det handlar om.
          </note>
          <note>
            Nej, säger Johnny Skalin, vi ska inte samarbeta med främlingsfientliga
            partier. Men de kan tänka sig att vara med i en konstellation
            i Europaparlamentet för att få talartid.
          </note>
          <note>
            Ja, men ni sitter ju redan i dag i ett samarbete registrerat
            på Malta där Sverigedemokraterna betalar 6 500 euro i avgift och
            där Kent Ekeroth sitter i styrelsen tillsammans med Marine Le
            Pen – utan att få en enda minut i talartid i Europaparlamentet
            eftersom ni inte är invalda där.
          </note>
          <note>
            Varför gör ni det? Kan du inte förklara för oss: Vad har Sverigedemokraterna
            för gemensam värdegrund med Front National i Frankrike, med ett
            fullblodsantisemitiskt parti som till och med andra främlingsfientliga
            partier i Europa inte vill ta i ens med tång? Jag läste en intervju
            med Dansk folkeparti där de säger: Vi kommer aldrig att sitta
            i samma grupp som de. Men ni sitter i samma organisation som de
            och betalar till och med pengar för att samarbeta med dem.
          </note>
          <note type="speaker">
            Anf. 44 JOHNNY SKALIN (SD) replik:
          </note>
          <note>
            Herr talman! Som jag nämnde tidigare sonderar vi terrängen –
            det är precis det vi gör. Vi är med i de gruppsammanhang som vi
            måste vara med i för att just sondera terrängen inför att bilda
            och skapa en grupp där vi kan få det inflytande som vi behöver
            och vill ha i Europaparlamentet.
          </note>
          <note>
            Men om det skapas förutsättningar för att antisemitiska partier
            kan ingå en sådan här politisk grupp kommer vi inte att gå med
            i den gruppen. Vi kommer inte att samverka med några antisemiter,
            för vi är det parti i Sveriges riksdag, skulle jag vilja påstå,
            som kanske mest försvarar den judiska minoriteten i detta land.
            Det råder ingen tvekan om att vi inte kommer att samarbeta med
            några sådana grupper.
          </note>
          <note>
            Däremot måste vi, som jag nämnde tidigare, sondera terrängen
            för att försöka hitta en samverkan med andra politiska partier
            och få det inflytande som vi vill få när vi blir invalda i Europaparlamentet.
          </note>
          <note type="speaker">
            Anf. 45 BÖRJE VESTLUND (S) replik:
          </note>
          <note>
            Herr talman! Sverigedemokraterna säger ofta att de har en annan
            politik än vad alla andra partier har när det gäller EU-frågor.
            Då handlar det om sakfrågorna i EU-politiken. En sådan fråga som
            man brukar ta upp är avgiften till EU, som jag tror att alla partier
            här tycker är mycket komplicerad.
          </note>
          <note>
            Vi har en ganska gemensam linje i alla partier här i fråga om
            vad vi tycker om kostnaderna för jordbruks- och sammanhållningspolitiken.
          </note>
          <note>
            Har Sverigedemokraterna en annan uppfattning än de andra sju
            partierna i denna kammare om jordbruks- och sammanhållningspolitiken?
            Vad är det man har framfört som har varit exklusivt när det gäller
            de två sakfrågorna? Vi måste diskutera sakpolitiken här, inte
            bara lite allmänt vad vi tycker om EU.
          </note>
          <note type="speaker">
            Anf. 46 JOHNNY SKALIN (SD) replik:
          </note>
          <note>
            Herr talman! Tack för den frågan från Börje Vestlund! Den är
            väldigt intressant. Börje Vestlund sitter också i EU-nämnden,
            precis som jag, och det är där man utövar beslutsfattandet om
            avgiften inom Europeiska unionen. Det är inte primärt här i Sveriges
            riksdag. Det är inte här i kammaren man står och debatterar de
            frågorna, utan det gör man i EU-nämnden.
          </note>
          <note>
            Under den beslutsmässiga gången där har jag framfört att vi ska
            skrota jordbrukspolitiken och skrota sammanhållningspolitiken
            inom Europeiska unionen helt och hållet. Vi ska i stället låta
            de enskilda medlemsstaterna stå för sin egen social- och jordbrukspolitik.
          </note>
          <note>
            Jag menar inte med det att vi ska avstå från att understödja
            vår egen jordbrukspolitik, för då går den under. Jag menar att
            det här är frågor som man inte behöver ta på europeisk nivå. Skrotar
            vi just dessa två områden kan vi också skrota två tredjedelar
            av vår avgift till Europeiska unionen.
          </note>
          <note type="speaker">
            Anf. 47 BÖRJE VESTLUND (S) replik:
          </note>
          <note>
            Herr talman! Men det är bara i kammaren vi har debatter. Det
            har vi inte i EU-nämnden, utan där ställer vi frågor till ministrarna.
            Jag tror att jag aldrig har hört Johnny Skalin ställa en enda
            fråga till en minister, utan han redovisar bara att man har en
            avvikande mening.
          </note>
          <note>
            Herr talman! Jag fick inget svar på frågan: Har Sverigedemokraterna
            någon annan uppfattning än vi andra vad gäller sammanhållningspolitiken
            och jordbrukspolitiken? Vi har precis samma uppfattning som Sverigedemokraterna
            i den frågan – exakt samma. Vi vill skrota den – vi vill inte
            ha den kvar.
          </note>
          <note>
            Jag har en sista fråga som jag också skulle vilja ha svar på.
            Man talar om överförande av makt till EU, federala stormaktsambitioner
            och så vidare. Det beslutar vi om lite då och då här i kammaren,
            och jag skulle vilja veta: Har inte hela tavlan varit grön vid
            varje enskilt tillfälle när vi har tagit besluten? Vi gör det
            ett par tre gånger per riksdagstermin.
          </note>
          <note type="speaker">
            Anf. 48 JOHNNY SKALIN (SD) replik:
          </note>
          <note>
            Herr talman! Jag vill understryka att det är i EU-nämnden överläggningarna
            med regeringen sker. Det är i EU-nämnden vi skapar majoritet för
            vad Sverige ska tycka.
          </note>
          <note>
            Vad gäller EU-avgiften, som vi beslutade om i EU-nämnden – dessutom
            under remarkabla förhållanden, kl. 2–3 på natten – var vi det
            enda politiska parti i hela riksdagen som protesterade och sade
            att vi har en alldeles för hög EU-avgift. Detta är en av de få
            frågor på EU-nivå där vi fortfarande har vetorätt.
          </note>
          <note>
            Om Socialdemokraterna och övriga politiska partier i denna kammare
            stod för det Börje Vestlund nu säger, att man vill pressa ned
            avgiften, vill ha bort jordbruksstödet och vill ha bort sammanhållningspolitiken,
            hade man alla möjligheter att framföra den åsikten inför förhandlingarna
            och skicka ned statsministern till EU för att framföra den åsikten
            och blockera hela EU-avgiften.
          </note>
          <note type="speaker">
            Anf. 49 HANS WALLMARK (M) replik:
          </note>
          <note>
            Herr talman! Jag lyssnade på Johnny Skalin i sex minuter och
            upptäckte att det fanns en hel del som jag inte håller med om.
            Det kommer väl inte som en överraskning vare sig för talmannen
            eller för Johnny Skalin.
          </note>
          <note>
            Jag är själv en varm anhängare av idén om utvidgning. Jag tror
            att en av den europeiska gemenskapens drivkrafter, EU:s motor,
            är möjligheten till utvidgning. Sedan ska man erkänna att det
            är komplicerat och tar tid. Men jag har den bestämda uppfattningen
            att de europeiska stater som uppfyller de grundläggande kriterierna
            är välkomna in i EU.
          </note>
          <note>
            Herr talman! Många av kollegerna följer vad som nu händer i Ukraina
            via sina paddor här i kammaren, och det tycker jag är fullt rimligt.
            Det är oerhört angeläget att veta vad som nu händer minut för
            minut i Ukraina. Minst 25 döda och 250 skadade, väcktes vi av
            i morse när vi slog på radion och CNN.
          </note>
          <note>
            Hur stolt är Johnny Skalin när han förklarar för demonstranterna
            i Kiev med EU-flaggor att de inte är välkomna in i EU?
          </note>
          <note type="speaker">
            Anf. 50 JOHNNY SKALIN (SD) replik:
          </note>
          <note>
            Herr talman! Det är lite befriande att Hans Wallmark nu står
            här och säger att man faktiskt är för en utvidgning gentemot de
            här öststaterna. Den frågan ställde jag i EU-nämnden för inte
            så länge sedan till Carl Bildt, vår utrikesminister, för att säkerställa
            att jag hade uppfattat det rätt att man är för denna politik.
            Han ville inte erkänna det då, men det är befriande att Hans Wallmark
            vill erkänna det i dag.
          </note>
          <note>
            Han kanske också är för en utvidgning till Afrika, den nordliga
            delen av Afrika, eftersom vi också har ett medelhavssamarbete.
            Vad vet jag?
          </note>
          <note>
            Jag tycker att unionen ska verka för samarbete och demokrati,
            men det är inte vad EU ägnar sig åt. I stället köper man in fler
            och fler länder till unionen och utarmar vårt inflytande över
            unionen. Jag vänder mig mot den formen av politik. Jag vänder
            mig däremot inte mot att hjälpa Ukrainas befolkning att verka
            för demokrati. Men det har man också en rad andra möjligheter
            att göra som verkligen skulle skapa det demokratiska styrelseskick
            som Ukraina är förtjänt av och behöver.
          </note>
          <note type="speaker">
            Anf. 51 HANS WALLMARK (M) replik:
          </note>
          <note>
            Herr talman! Jag har haft förmånen att vara ordförande i den
            grupp som har tagit fram en moderat Europaplattform. Walburga
            Habsburg Douglas och Elisabeth Björnsdotter Rahm har också ingått
            i den gruppen. Vi är väldigt tydliga: Vi tycker att utvidgning
            är viktig. Vi tycker också att de europeiska stater som uppfyller
            de grundläggande kriterierna ska vara välkomna. Det är så EU har
            utvidgats, från ett litet fåtal stater till i dag 28 länder.
          </note>
          <note>
            När Johnny Skalin går ned och sätter sig kan han via paddan följa
            vad som händer till exempel i Kiev. De människor som nu har kämpat
            för sin frihet, för sitt oberoende och för sin rättfärdighet har
            också i många fall drömmen och förhoppningen långsiktigt om att
            kunna bli en del av EU.
          </note>
          <note>
            Då vill jag bara fråga, herr talman, om jag förstår Johnny Skalin
            rätt. Han säger: Nej, njet, det är inte aktuellt för er i Ukraina,
            för er på Kievs gator, som drömmer om att en gång få bli delar
            av EU:s gemenskap att bli det.
          </note>
          <note type="speaker">
            Anf. 52 JOHNNY SKALIN (SD) replik:
          </note>
          <note>
            Herr talman! Jag känner naturligtvis med Ukrainas befolkning,
            men jag tror att det de här människorna suktar efter så mycket
            är demokrati och befrielse från Rysslands förtryck. Ryssland har
            ju historiskt sett förtryckt Ukraina och Kiev på många olika sätt
            – och gör det kanske än i dag, beroende på hur man ser på det.
          </note>
          <note>
            Jag ser jättegärna att vi skapar en fri, demokratisk värld med
            oberoende stater. Men jag ser inte att man kan göra det genom
            att skapa en överfederal union som motverkar just de demokratiska
            ideal och mål som jag förmodar att de här människorna delar.
          </note>
          <note>
            Jag tror på en värld av demokrati, jag tror på frihet och jag
            tror på att man kan samverka, bedriva handel och tillsammans skapa
            en bättre värld. Men jag tror inte att man göra det under EU-flagg
            eller genom en väldigt fördyrande EU-avgift till nackdel för de
            svenska skattebetalarna.
          </note>
          <note type="speaker">
            Anf. 53 KERSTIN LUNDGREN (C) replik:
          </note>
          <note>
            Herr talman! Jag hörde Johnny Skalin som en rädslans banerförare
            – rädsla för den andre, rädsla för dem utanför Sveriges gränser.
            En dag som denna, när människor kämpar på Majdan för att komma
            närmare EU, när de drömmer om en annan möjlighet, känns det märkligt
            att lyssna på denna rädslans banerförare.
          </note>
          <note>
            Vi hade inte med Sverigedemokraternas politik fått den öppning
            av muren i Berlin som vi fick -89. Det var drömmen om EU, drömmen
            om samverkan och drömmen om att få bli medlemmar som öppnade murar,
            rev murar och skapade förutsättningar för en annan framtid för
            människor. Varför vill ni stänga och bygga nya murar?
          </note>
          <note type="speaker">
            Anf. 54 JOHNNY SKALIN (SD) replik:
          </note>
          <note>
            Herr talman! Om Kerstin Lundgren hade lyssnat på mitt anförande
            hade hon hört att jag verkar för demokrati, öppenhet och handel.
            Hade jag verkat för någonting motsatt hade jag stått här och fört
            en politik som stänger gränser. Jag säger precis tvärtom, att
            vi ska vara öppna mot vår omvärld och samverka med vår omvärld.
          </note>
          <note>
            Det betyder dock inte att hela vår omvärld måste flytta hit till
            Sverige. Det betyder inte att vi måste öppna upp våra gränser,
            vårt gränsskydd, för gränsöverskridande kriminalitet eller att
            Sverige ska agera socialbyrå för socialt utsatta grupper som kommer
            hit. Det är precis vad det här handlar om.
          </note>
          <note>
            I Storbritannien förväntade man sig att ta emot 15 000 individer.
            Det kom över 400 000 när man öppnade upp för öststaterna.
          </note>
          <note>
            Det här sätter tryck på de mer ekonomiskt utvecklade länderna
            – ett tryck som vi är ansvariga för, vi som sitter här i Sveriges
            riksdag och beslutar om hur riket ska styras. Det sätter också
            tryck på sysselsättningen och arbetslösheten och på utbetalningarna
            av sociala medel.
          </note>
          <note type="speaker">
            Anf. 55 KERSTIN LUNDGREN (C) replik:
          </note>
          <note>
            Herr talman! Jag lyssnade på Johnny Skalin, och jag hörde rädslans
            banerförare. Jag hörde just de krafter som verkligen har försökt
            fiska i de mörka vattnen för att så split och skräck bland människor
            som känner sig utanför.
          </note>
          <note>
            Men i ärlighetens namn, herr talman: Det är just samverkan, att
            göra gemensamma åtaganden, som förändrar världen och som har förändrat
            vårt Sverige från små stater till ett Sverige. Det är just samverkan
            som har förändrat Europa, som har öppnat murar.
          </note>
          <note>
            Herr talman! Sverigedemokraterna står för en helt annan politik.
            Ni bygger murar, ni stänger gränser och ni försöker verkligen
            se svårigheter där andra ser möjligheter. Men vem ska ni blockera
            EU:s demokratiska utveckling med?
          </note>
          <note type="speaker">
            Anf. 56 JOHNNY SKALIN (SD) replik:
          </note>
          <note>
            Herr talman! Jag nämnde tidigare att vi fortfarande vill samverka
            och samarbeta. Vi är de som står för ett verkligt samarbete.
          </note>
          <note>
            Det är klart att man samverkar på ett sätt genom att upprätta
            gemensamma åtaganden. Vi skriver under internationella avtal –
            samma internationella avtal som alla länder i Europa – vad gäller
            till exempel flyktingmottagning, åtaganden gentemot utsatta människor
            i andra länder med bistånd och så vidare.
          </note>
          <note>
            Det vi vill göra är bara att ta ansvar också för vår egen befolkning.
            Vi vill låta vår egen befolkning vara delaktig i det här. Varken
            ni i Centerpartiet eller något annat parti i den här riksdagen
            har gett människorna möjligheten att vara med och besluta om hur
            Sverige ska se ut och hur vi ska agera gentemot vår omvärld.
          </note>
          <note>
            Ska vi överföra all vår makt från Sverige till Europa, eller
            ska vi inte göra det? Det är vad det här handlar om. Det handlar
            inte om att vi ska stänga några murar.
          </note>
          <note type="speaker">
            Anf. 57 TORBJÖRN BJÖRLUND (V):
          </note>
          <note>
            Herr talman! Situationen i Palestina och konflikten mellan Israel
            och Palestina, som är den konflikt som har pågått längst i världen
            i dag, är fortsatt svår och fortsätter att eskalera åt fel håll.
          </note>
          <note>
            Vi har i dag en situation där israelerna utökar sina bosättningar
            mer och mer. Man utökar sin apartheidpolitik på palestinsk mark.
            Man förtrycker palestinierna dagligen på olika sätt.
          </note>
          <note>
            Jag har stått här några gånger och talat om den situation vi
            har i Palestina i dag. För två dagar sedan kom det återigen en
            rapport från den lilla byn Nilin, som har varit omtalad förut.
            Flera militärfordon med israeler kommer in i byn mitt i natten.
            Man skjuter chockgranater. Man bryter sig in i palestinska hem
            och fängslar framför allt yngre palestinska män. De sätts i fängelse,
            arresteras utan någon som helst anklagelse och får oftast inte
            veta vad de har gjort eller misstänks ha gjort.
          </note>
          <note>
            Hebron är en ort på sydöstra Västbanken som i dag är ännu mer
            drabbad av den apartheidpolitik och det förtryck som israeliska
            bosättningar mitt i Hebron utgör.
          </note>
          <note>
            De bosättare som finns i Hebron är kanske de mest extrema. De
            har ett invånarantal på kanske 500–600, men de har ungefär tre
            gånger så många soldater som skyddar dem från palestinier. De
            förtrycker palestinierna kontinuerligt och förvägrar dem att gå
            vart de vill i sin egen stad. De fängslar och arresterar också
            palestinier godtyckligt utifrån den situation de själva tycker
            råder.
          </note>
          <note>
            Bosättningen i Hebron är, skulle jag vilja påstå, präglad av
            en sorts religiös extremism. Jag har besökt den här bosättningen
            och pratat med bosättare, så jag vet hur de resonerar. De anser
            sig ha rätt i allt de gör eftersom de på något sätt är utsända
            av sin gud. Det är naturligtvis anmärkningsvärt, minst sagt.
          </note>
          <note>
            Jerusalem är omstritt, och situationen i Jerusalem förvärras
            fortfarande dramatiskt. Hus raseras och palestinska hem ockuperas.
            Bosättare tar över och slänger ut palestinierna på gatan. De ges
            ingen chans att få något slags skydd någonstans utan bygger i
            princip tältläger inne i Jerusalem, innanför muren. Det är sådant
            som pågår hela tiden.
          </note>
          <note>
            När man åker ned till Palestina ser man mer och mer sådant här,
            framför allt i den del av Jerusalem som heter Silwandalen, som
            ligger nedanför den gamla staden. Där bygger man – man kastar
            ut palestinier, bygger nya hus och skickar in israeliska bosättare.
            Tanken är att bygga något som man kallar Davids stad. Man ska
            helt enkelt ta över allting och skapa ett israeliskt Jerusalem.
            Inga palestinier ska få finnas där.
          </note>
          <note>
            Runt hela Västbanken bygger man fortfarande på muren. Muren avdelar
            israeliska delar från palestinska delar, och de palestinska delarna
            blir mindre och mindre. Tanken är att man ska bygga in de här
            palestinierna i olika zoner. De ska tillåtas hålla till där men
            inte i övriga delar av Västbanken.
          </note>
          <note>
            Det här är någonting som jag vill påstå påminner om Berlinmuren.
            Man skiljer människor från människor, och man ingen som helst
            avsikt att skapa någon sorts fredssamverkan.
          </note>
          <note>
            Detta skapar ett system som påminner väldigt mycket om apartheid
            i Sydafrika. Den utvecklingen är ganska skrämmande, för apartheid
            var någonting som vi gjorde oss av med för länge sedan.
          </note>
          <note>
            För inte så länge sedan hyllade man Nelson Mandela, som var en
            av de absolut starkaste krafterna för att avskaffa apartheidpolitiken
            i världen över huvud taget. I dag skapas den politiken igen på
            Västbanken av israeler.
          </note>
          <note>
            Något som också är ganska alarmerande är de citat man kan läsa
            i en israelisk tidning som heter Haaretz. Haaretz har gjort sig
            känd för att våga säga och lyfta fram saker i Israel. Där citerar
            man både ministrar och före detta ministrar som uttalar sig i
            klart apartheidpolitisk riktning och som också uttalar sig religiöst
            extremt.
          </note>
          <note>
            Det finns citat där ministrar uttalar att man tycker sig upptäcka
            att alla andra människor finns till och är skapade av Gud för
            israelernas skull eller för judarnas skull. Sådana uttalanden
            finns att läsa i Haaretz. Jag uppmanar alla att läsa den.
          </note>
          <note>
            När man åker runt på Västbanken och träffar palestinier kan man
            också upptäcka de problem som palestinierna själva har. Både PLO
            och den palestinska myndigheten erkänner att man har svårt att
            lösa de problem man står inför när man ska bygga sin palestinska
            stat. Väldigt mycket beror naturligtvis på att israelerna blockerar
            deras försök men också på att de själva har problem internt, och
            det är man öppen med. Man måste lösa problemen internt i vilket
            fall som helst. Den utvecklingen måste vi också gynna.
          </note>
          <note>
            För att komma till rätta med problematiken i Israel och Palestina
            finns det egentligen bara en lösning, nämligen att Israel erkänner
            tvåstatslösningen och en palestinsk stat, att man lämnar bosättningarna
            och ser till att palestinierna kan bygga sin egen stat. Det är
            den enda vägen att gå, tror jag. Vill man ha en enstatslösning
            blir det på israelernas villkor, och det är inget som gynnar en
            fred mellan Israel och Palestina.
          </note>
          <note>
            Jag hoppas att detta är något som uppmärksammas och att vi kan
            fortsätta jobba med den här utvecklingen, så att ett demokratiskt
            Palestina så småningom kommer till.
          </note>
          <note>
            I detta anförande instämde Jacob Johnson (V).
          </note>
          <note type="speaker">
            Anf. 58 HANS WALLMARK (M) replik:
          </note>
          <note>
            Herr talman! Den allmänna delen av den utrikespolitiska debatten
            är lite styckevis och delt. Man kan prata om det hjärtat är fullt
            av. Jag vet att Torbjörn Björlund är besjälad av det som händer
            i Mellanöstern och inte minst i konflikten mellan Palestina och
            Israel. Jag har dock inte för avsikt att ställa frågor till honom
            om just detta.
          </note>
          <note>
            Däremot ska jag lite ödmjukt beröra något som han inte talade
            om, nämligen hans skrivningar i den säkerhetspolitiska analysen
            i Försvarsberedningen. Det här är ju den sista utrikespolitiska
            debatten före valet, och därför skulle det vara intressant att
            få se konturen av den politik V, S och MP skulle vilja föra om
            det skulle bli ett maktskifte. I sin särskrivning i Försvarsberedningen
            skriver Björlund bland annat om Nato. Man är emot deltagandet
            i Nato Response Force, man vill kalla hem Sveriges Natoambassadör.
            Man påpekar EU:s problem och man säger att bilden av USA i vissa
            stycken är alltför överslätande.
          </note>
          <note>
            Hur viktigt är det för Torbjörn Björlund att Vänsterpartiet får
            med dessa frågor i en gemensam rödgrön utrikespolitik?
          </note>
          <note type="speaker">
            Anf. 59 TORBJÖRN BJÖRLUND (V) replik:
          </note>
          <note>
            Herr talman! Jag hade naturligtvis hoppats få frågor om Israel
            och Palestina. Nu vet jag att mina motståndare här knappast kommer
            att beröra det. Jag tror att de kommer att ta upp andra frågor.
          </note>
          <note>
            När det gäller USA:s roll i världen i dag ser vi att USA som
            enda supermakt har en stor påverkan. För oss som vänsterpartister
            är det viktigt att vara en motvikt till det USA gör i sin maktsträvan.
            USA är i dag dominerande i Nato. Man dominerar världspolitiken
            på många olika sätt, och man gör det inte alltid på rätt sätt.
            USA anklagas många gånga gånger för att både bryta mot folkrätten
            och mot mänskliga rättigheter, men den kritiken kommer aldrig
            från vår regering.
          </note>
          <note>
            Jag har haft ett par debatter med vår utrikesminister Carl Bildt,
            som sorgfälligt undviker att säga något om USA:s roll i världen
            i dag. Frågan är om han törs.
          </note>
          <note>
            För oss är det viktigt att påpeka allt som är brott mot mänskliga
            rättigheter och folkrätten. Det innebär att USA, som är en av
            de stater som kontinuerligt begår sådana brott – i Afghanistan,
            Irak och så vidare – måste lyftas fram.
          </note>
          <note>
            Hur långt detta kommer med i ett framtida samarbete – om det
            blir med Moderaterna vet jag inte – återstår att se.
          </note>
          <note type="speaker">
            Anf. 60 HANS WALLMARK (M) replik:
          </note>
          <note>
            Herr talman! Jag tycker att vi ska berömma Torbjörn Björlund
            för att han är konsekvent. Den här typen av USA-kritik framförs
            i olika sammanhang. Det är alltså inga nyheter som kommer här
            i talarstolen, och det hedrar Vänsterpartiet och Torbjörn Björlund.
            Jag förstår också att han är kritisk mot den nuvarande regeringens
            syn.
          </note>
          <note>
            Då är min fråga återigen: Hur viktigt är det för Vänsterpartiet
            och Torbjörn Björlund att, om det blir en ny regering som vilar
            på mandat för Vänsterpartiet, Miljöpartiet och Socialdemokraterna,
            den regeringen för en sådan USA-fientlig politik som Torbjörn
            Björlund har skissat på? I det rödgröna valmanifest man hade 2010
            pratade man också om att man ville att Sverige skulle verka för
            att USA skulle stänga alla sina baser utomlands. Är det också
            ett krav som Torbjörn Björlund och Vänsterpartiet vill driva gentemot
            en rödgrön regering om det skulle bli ett regeringsskifte? Detta
            är viktigt för att vi ska kunna förstå konturerna av vad vi möter
            i valet 2014.
          </note>
          <note type="speaker">
            Anf. 61 TORBJÖRN BJÖRLUND (V) replik:
          </note>
          <note>
            Herr talman! Jag vill inte påstå att jag är USA-fientlig. Det
            är ett ord som Hans Wallmark lägger i min mun. Men jag är väldigt
            USA-kritisk.
          </note>
          <note>
            USA är ett land som har stora problem både internt och med sin
            utrikespolitik, men de kan förändra den. Vi får hoppas att de
            gör det, för de har stor påverkan på världspolitiken. Hoppet är
            dock inte så stort för min del, för jag tror att det finns så
            stora problem att hantera internt, både inrikespolitiskt och utrikespolitiskt.
            Det är svårt att överblicka hur det kommer att gå och vad man
            ska göra.
          </note>
          <note>
            Vi satte stort hopp till Barack Obama. Även jag hade vissa förhoppningar,
            men de har fullständigt kommit på skam. Det finns inget som har
            förändrats i USA:s utrikespolitik. På många sätt har den blivit
            sämre.
          </note>
          <note>
            Att detta ska slå igenom i ett regeringssamarbete är inget jag
            står och säger. Vi ställer inga villkor när det gäller detta,
            men vi kommer att föra fram vår politik i ett regeringssamarbete
            för att få gehör för den så långt det bara går. Jag hoppas verkligen
            att vi får gehör. Jag tror att vi har både Socialdemokraternas
            och MP:s öra på den här punkten.
          </note>
          <note type="speaker">
            Anf. 62 FREDRIK MALM (FP) replik:
          </note>
          <note>
            Herr talman! Jag kan instämma i en hel del av det som Torbjörn
            Björlund beskriver när det gäller israeliska bosättningar, bosättning
            på Hebron och religiösa extremister där liksom vikten av en tvåstatslösning,
            vilket Torbjörn Björlund avslutade med. Detta att han vill se
            en tvåstatslösning var i och för sig bara en mening i hela anförandet.
            När man lyssnar på hans anförande kan man tro att den ena sidan
            egentligen är fromma lamm medan den andra sidan är fullständigt
            brutala bödlar. Riktigt så enkelt är det inte, Torbjörn Björlund.
          </note>
          <note>
            Låt mig fästa min uppmärksamhet på en sak, herr talman. Torbjörn
            Björlund talar om att i Silwandalen, som ligger precis vid Kidrondalen,
            söder respektive öster om gamla staden i Jerusalem, kör israelerna
            ut palestinier för att bygga Davids stad. Nej, Torbjörn Björlund,
            Israel bygger inte Davids stad. Det handlar om en arkeologisk
            utgrävning av Davids stad, som byggdes för 3 000 år sedan, då
            kung Salomo också byggde det första templet. Det kanske är detta
            som är kärnan: Man ser inte skogen, för de politiska plakaten
            står i vägen.
          </note>
          <note type="speaker">
            Anf. 63 TORBJÖRN BJÖRLUND (V) replik:
          </note>
          <note>
            Herr talman! Det är faktiskt en liten förändring när nu Fredrik
            Malm håller med om det mesta jag säger. Så brukar det inte vara.
            Fredrik Malm har gjort sig känd för att vara väldigt Israelvänlig,
            och ibland har han något av skygglappar, tycker jag, så det är
            en bra förändring.
          </note>
          <note>
            När det gäller detta med brutala bödlar tog jag exemplet Nilin.
            Det sker övergrepp i Palestina och på Västbanken varje dag. I
            princip dör en ung palestinier varje dag. Det dör åtminstone 365
            ungdomar på palestinsk mark varje år som en följd av övergreppen.
            Det kan ske genom att soldater skjuter tårgasgranater eller genom
            att de skjuter folk.
          </note>
          <note>
            För några år sedan visade man en film från Hebron. Man visade
            också nyligen en film som hette Fem förstörda kameror , som visar
            hur det går till när israeliska soldater kallblodigt skjuter palestinier.
            Det kallar jag för att vara bödel.
          </note>
          <note type="speaker">
            Anf. 64 FREDRIK MALM (FP) replik:
          </note>
          <note>
            Herr talman! Torbjörn Björlund replikerar på det som jag i min
            replik klargjorde att vi var överens om, nämligen att den israeliska
            bosättningspolitiken måste avvecklas till förmån för en tvåstatslösning.
            Sedan betonade jag att israeliska civila också har rätt till sitt
            liv och sina lemmar. Det är Torbjörn Björlund inte lika angelägen
            om att påpeka.
          </note>
          <note>
            Det är ändå väldigt klargörande för debatten i Sverige om Mellanösternpolitiken
            och staten Israel att man inte ens är medveten om att Davids stad
            är en arkeologisk utgrävning av den stad som kung David byggde
            för 3 000 år sedan, utan man tror att det handlar om att Israel
            håller på att bygga en ny bosättning. Är det en genomgående uppfattning
            i den svenska debatten att det inte finns någon judisk historia
            i det land vi talar om? Det verkar som om man tror att judarna
            har kommit dit lite hux flux från hela världen och att de egentligen
            aldrig har hört hemma där, och så bygger de en bosättning som
            heter Davids stad.
          </note>
          <note>
            Då har vi verkligen backat in i framtiden, får man väl säga,
            eller gått rakt motsatt väg. Och det blir väldigt märkligt.
          </note>
          <note>
            Att Vänsterpartiet har betydande problem med sitt eget förflutna
            vet jag, men det är bra om man känner till Israels förflutna en
            aning.
          </note>
          <note type="speaker">
            Anf. 65 TORBJÖRN BJÖRLUND (V) replik:
          </note>
          <note>
            Herr talman! Jag ska inte beröra Folkpartiets förflutna, för
            det finns väldigt mycket att ta upp. Men när det gäller Davids
            stad är det så att de arkeologiska utgrävningarna syftar till
            att lyfta fram precis det som man vill ha, nämligen en judisk
            historia. Och den judiska historien passar israelerna just för
            att de ska kasta ut de palestinier som finns i Silwandalen.
          </note>
          <note>
            Jag har varit där flera gånger. Jag har sett det här. Jag har
            också sett israeliska drömmar om Davids stad, till och med målningar
            och ritningar av hur det skulle kunna se ut. Det är märkligt om
            inte Fredrik Malm vet om det. Jag har sett dem själv.
          </note>
          <note>
            När det gäller lösningen av Israel–Palestina-konflikten kan vi
            vara överens om att det är Israel som behöver förändra sin politik
            när det gäller bosättningar och muren. Det gäller att sluta förtrycka
            palestinier och bygga in dem i Bantustanliknande områden på Västbanken.
            Det är rätt bra, tycker jag, för det är ett framsteg.
          </note>
          <note>
            Och är det så att man på något sätt ser Jerusalems betydelse
            ska man också lyfta upp det här, för Jerusalem är oerhört viktigt
            för alla grupper av folk som finns på Västbanken.
          </note>
          <note type="speaker">
            Anf. 66 CHRISTIAN HOLM (M) replik:
          </note>
          <note>
            Herr talman! Jag skulle gärna vilja röra mig till andra sidan
            Atlanten. Min kollega Hans Wallmark ställde tidigare en fråga
            till Torbjörn Björlund om hans formuleringar om USA; om det inte
            var USA-hat var det i alla fall en extremt skeptisk syn på USA.
            Då tänkte jag ställa frågor om en extremt positiv syn på USA:s
            fiender, för det är så de kallar sig.
          </note>
          <note>
            Hur ser Torbjörn Björlund på den situation som vi nu har, som
            inte är helt olik situationen i Ukraina? Jag tänker på det som
            händer i Venezuela, där regimen går till attack mot protesterande
            medborgare och mot protesterande studenter. Ett antal har dött.
            Många har skadats. Och man skjuter rakt in i folkmassorna.
          </note>
          <note>
            Det här är ett land och en ledning – det började med Chávez,
            och nu är det Maduro – som Vänsterpartiet vurmar alldeles otroligt
            för. Vi kan också konstatera att den här regimen står bakom och
            ekonomiskt stöttar regimen i Kuba och Vitryssland och har uttalat
            sig positivt om Asad i Syrien. Vad är Torbjörn Björlunds syn på
            det här?
          </note>
          <note type="speaker">
            Anf. 67 TORBJÖRN BJÖRLUND (V) replik:
          </note>
          <note>
            Herr talman! Det skulle vara intressant att ha lite mer tid att
            diskutera Latinamerika över huvud taget. Det händer mycket där,
            och det händer positiva saker. Det är problematiskt på många sätt,
            men jag tror på en utveckling i Latinamerika, att det går framåt.
          </note>
          <note>
            Historiskt sett har många kallat Latinamerika för USA:s bakgård.
            Vi har otaliga exempel på att USA har lagt sig i andra länders
            angelägenheter i Latinamerika. Och det gör man fortfarande. Det
            finns en historia där USA ser att Latinamerika tillhör dem. Vi
            har haft kuppen i Chile. Man kan gå tillbaka på andra sätt och
            se hur det ser ut. Man lägger sig i andra länders angelägenheter.
          </note>
          <note>
            Vi ska inte referera till just övervakning och sådana saker som
            nu avslöjas när det gäller USA, men det finns många avslöjanden
            om hur man agerar med hjälp av sina underrättelsetjänster i olika
            länder. Misstanken om att det sker i Venezuela finns. Bevisen
            måste fram för att man ska se det. Men utvecklingen i Venezuela
            måste följas ur flera perspektiv. Det är inte så att Venezuela
            är ett land som inte påverkas av USA:s ekonomiska politik.
          </note>
          <note type="speaker">
            Anf. 68 CHRISTIAN HOLM (M) replik:
          </note>
          <note>
            Herr talman! Om det är att stå upp för mänskliga rättigheter
            att lägga sig i andra länders angelägenheter tycker jag att det
            är bra att USA är där. Jag är själv en sådan som stöttar den del
            av befolkningen som står upp mot regimen och mot förtrycket och
            för frihet.
          </note>
          <note>
            Jag vet att jag och Torbjörn Björlund har olika synpunkter på
            det här. Jag ska inte bli historisk, utan jag kan titta på en
            reserapport som är skriven av Torbjörn Björlund 2013 i Svensk-Kubanska
            Föreningens tidning – det är en förening som för övrigt hyllar
            Castro och regimen och förtrycket i Kuba. Torbjörn Björlund hade
            förmånen att träffa Venezuelas ambassadör och höra hur fantastiskt
            det är i Venezuela och även i Kuba. Han skriver:
          </note>
          <note>
            Med de förutsättningar Kuba har så borde framtiden vara ljus.
            Släpper USA blockaden kommer utvecklingen att gå snabbt. Mina
            enda farhågor är att de inte lyckas bevara de socialistiska framsteg
            de gjort utan glider iväg in i nyliberalismens dimma.
          </note>
          <note>
            Vilka är de socialistiska framstegen i förtryckets Kuba?
          </note>
          <note type="speaker">
            Anf. 69 TORBJÖRN BJÖRLUND (V) replik:
          </note>
          <note>
            Herr talman! Det var en intressant resa till Kuba, för jag fick
            med egna ögon se de problem som finns. Vi ska vara överens om
            att Kuba i dag är en enpartistat. Man har ingen pressfrihet. Man
            fängslar folk på godtyckliga grunder. Alltså är det ingen demokrati.
            Men när FN röstade i höstas om att lyfta blockaden röstade 188
            länder för, inklusive Sverige. De enda som röstade emot var USA
            och Israel.
          </note>
          <note>
            EU har nyligen, bara för ett par veckor sedan, tagit initiativ
            till utökade handelsförbindelser med Kuba. Man ser att förutsättningen
            för en demokratiseringsprocess på Kuba är att man har utökad handel.
            Isolerar man Kuba blir det ingenting.
          </note>
          <note>
            Kopplingen mellan Venezuela och Kuba är just den att har man
            inga vänner tar man dem man får. Men jag tror att Venezuela har
            en utveckling som gynnar både Kuba och Venezuela när det gäller
            demokratiprocessen också.
          </note>
          <note>
            Utökad handel, som alla borgerliga politiker vurmar mycket för,
            skapar också mer demokrati. Det är det vi är ute efter.
          </note>
          <note type="speaker">
            Anf. 70 JULIA KRONLID (SD) replik:
          </note>
          <note>
            Herr talman! Jag skulle vilja bemöta lite av det som Torbjörn
            Björlund har sagt om situationen i Israel och Palestina. Jag tycker
            att det är ganska osmakligt av Torbjörn Björlund att anklaga Israel
            för apartheid. De araber som bor i Israel och har israeliskt medborgarskap
            har fulla rättigheter. Där finns det ingen apartheid. Israel är
            en demokratisk stat som vill respektera sina minoriteter, till
            skillnad från många av dess grannländer.
          </note>
          <note>
            När jag nyligen besökte Israel träffade jag en muslim som sade
            att han hellre bor med israeliskt medborgarskap än under ett palestinskt
            styre. Hans rättigheter till exempel vad gäller yttrandefrihet
            är nämligen bättre respekterade där. Jag tycker att det säger
            lite grann om styret vad gäller den palestinska myndigheten.
          </note>
          <note>
            Jag skulle vilja fråga Torbjörn Björlund vad han säger om det
            hat mot judar som sprids från den palestinska myndigheten. Judar
            beskrivs som grisar och söner till grisar. Och man visar en hatpropaganda
            bland barn där man inte erkänner Israel över huvud taget. Det
            finns inte med på kartan.
          </note>
          <note type="speaker">
            Anf. 71 TORBJÖRN BJÖRLUND (V) replik:
          </note>
          <note>
            Herr talman! Det är lite intressant att lyssna på Sverigedemokraterna,
            för de har en väldigt påklistrad verklighetsbild. Jag har varit
            många gånger i Palestina. Jag har sett hur det ser ut. Palestinier
            på Västbanken har ingen chans att komma in i Israel. Araber som
            är israeliska medborgare kan röra sig, men palestinier som finns
            i Israel rör sig inte fritt. De ska ha olika pass och olika varianter
            av papper för att komma dit de ska.
          </note>
          <note>
            På Västbanken är situationen den att man aldrig kommer in i Jerusalem
            om man inte bor där. Det kallar jag för apartheid. Man blockerar
            palestinier så att de inte kan besöka sina egna släktingar i Jerusalem.
            Jag vet inte vad du kallar det för, men för mig är det apartheid.
            Det är en blockering som uppenbart är till för att förhindra en
            palestinsk stats utveckling.
          </note>
          <note>
            Det andra gällde påverkan av barn. Jag har också sett många bilder
            där israeliska barn står och målar på bomber som ska fällas över
            Gaza. Det finns olika bilder av detta. Det finns ingen ursäkt
            för att man hetsar mot varandra. Men utvecklingen är sådan att
            det är Israel som styr det här.
          </note>
          <note type="speaker">
            Anf. 72 JULIA KRONLID (SD) replik:
          </note>
          <note>
            Herr talman! Påstår Torbjörn Björlund att Israel styr så att
            den palestinska myndigheten sprider hat bland sina egna? Jag skulle
            knappast tro det. Däremot kan jag hålla med om att de har ett
            ansvar vad gäller utbildningen av barn i Israel och i Palestina
            när det gäller att verka för en normalisering och goda kontakter
            och relationer mellan palestinier och judar. Det tycker jag är
            viktigt. Därför tycker jag inte att man ska bojkotta till exempel
            industrikomplex på Västbanken, där man jobbar tillsammans, sida
            vid sida, och ser att det faktiskt är normala människor på båda
            sidor.
          </note>
          <note>
            Vad gäller situationen på Västbanken fanns det faktiskt ingen
            mur förut. De här begränsningarna fanns inte före terrorattackerna
            i början av 2000-talet. Detta var ju ett svar på terrorister,
            självmordsbombare, som dödade israeler. Det här var en säkerhetsåtgärd.
            Den dag Israel kan garantera säkerhet och den dag palestinierna
            på allvar kan utlova att man tänker sluta med terrorattentat och
            erkänna Israels rätt att existera tror jag att Israel är berett
            att ta bort de här restriktionerna.
          </note>
          <note type="speaker">
            Anf. 73 TORBJÖRN BJÖRLUND (V) replik:
          </note>
          <note>
            Herr talman! Tyvärr är det svårt att diskutera med Sverigedemokraterna,
            som har bestämt sig för en bild som inte stämmer. Det är Israel
            som styr över Västbanken. Det finns tre områden: A, B och C.
          </note>
          <note>
            C är helt israeliskt. Det området kommer palestinierna inte åt
            över huvud taget. B är en mix. I område A ska palestinierna få
            finnas. Det är apartheidpolitik, och det är Israel som styr den.
          </note>
          <note>
            Dessutom har Israel all makt att förhindra både den palestinska
            myndigheten och vanliga palestinier från att utveckla staten.
            Om man hindrar palestinierna från att styra sin egen utveckling,
            kan man alltid beskylla palestinierna för att inte klara av utvecklingen.
          </note>
          <note>
            Sedan var det muren. Om man tittar på kartan framgår där hur
            den har byggts. Om muren finns där bara för att förhindra självmordsbombare
            är den fullständigt meningslös. Men muren byggs runt alla vattenreservoarer
            och all den vattentillgång som finns på Västbanken. Israelerna
            bygger in vattentillgången till sig själva med muren.
          </note>
          <note>
            Jag tror inte heller att det går att hindra självmordsbombare
            med hjälp av muren. Vill man in kommer man säkert in ändå. Det
            har inget med muren att göra. Muren är till för att se till att
            israelerna kan styra hela Västbanken.
          </note>
          <note type="speaker">
            Anf. 74 ROBERT HALEF (KD):
          </note>
          <note>
            Herr talman! Mellanöstern och en rad länder i Afrika utgör vårt
            grannskap. Många av länderna brottas i dag med konflikter och
            inbördeskrig. Många av konflikterna eldas på av intolerans i fråga
            om olikheter mellan etniciteter och bristen på respekt för religionsfrihet.
          </note>
          <note>
            Under de senaste decennierna har den religiösa tillhörigheten
            utnyttjats alltmer som en yta för konfliktskapande vid sidan om
            etnicitet och nationalitet. Det är stor brist på respekt för religionsfrihet,
            som är en fundamental mänsklig rättighet. Kriget på Balkan, kriget
            i Sudan, konflikterna i Nigeria och Irak samt inbördeskriget i
            Syrien visar alla starka symtom på att religionsfriheten inskränkts
            och att människor blir förföljda och diskriminerade på grund av
            sin tro.
          </note>
          <note>
            Herr talman! Den arabiska våren startade för cirka tre år sedan
            i Tunisien som en protest mot korruption och sociala orättvisor
            samt med krav på politiska reformer. Folkupproret har skakat om
            stabiliteten i ett flertal länder i Nordafrika och Mellanöstern.
            För Tunisien gick övergången till mer demokrati lättare än på
            andra håll.
          </note>
          <note>
            I fallen Libyen, Egypten och Syrien kan vi inte säga samma sak.
            I Libyen är det fortfarande kaos, och regeringen har inte kontroll
            över situationen och landets gränser. Landet befinner sig i en
            kaotisk situation med instabilitet där klaner styr regioner med
            egna miliser, och den framtida utvecklingen är mycket oviss. I
            Egypten, efter det att den folkvalda presidenten Mursi från Muslimska
            brödraskapet blivit avsatt som president, har militären återigen
            tagit makten. En ny konstitution som nyligen antogs är mer inkluderande
            och ger minoriteter, till exempel de kristna kopterna, äganderättigheter,
            religionsfrihet med mera. En konstitution ska inkludera alla grupper
            oavsett etnicitet, religionstillhörighet med mera. Europeiska
            unionen bör bevaka utvecklingen så att landet går mot mer demokrati.
          </note>
          <note>
            Herr talman! Upproret som startade i Syrien för cirka tre år
            sedan har i dag blivit slagfält för olika religiösa gruppers maktsträvanden
            och har resulterat i inbördeskrig. Regimen hade trots sina brister
            på demokrati och respekt för mänskliga fri- och rättigheter en
            inkluderande hållning gentemot olika grupper och trosinriktningar
            så länge man inte hotade makten.
          </note>
          <note>
            I dag har inbördeskriget tagit religiöst extremistiska former.
            Över 130 000 människor har mördats. Över nio miljoner syrier är
            på flykt, lever under mycket svåra omständigheter och behöver
            humanitärt stöd. Konflikten håller också sakta men säkert på att
            bli en regional konflikt med flera länder inblandade. Med detta
            måste vi ha beredskap för en ännu värre situation i hela regionen.
          </note>
          <note>
            Terroristgrupper som har som mål att bilda en islamistisk nation
            kidnappar biskopar, präster och nunnor. De har som fundamentalister
            ett mål att bygga ett islamistiskt samhälle. Kyrkor har bombats,
            och det pågår en direkt förföljelse av kristna syrier. Flera hundra
            tusen kristna syrier har tvingats lämna landet. Syrien behöver
            frid, fred och frihet samt en diplomatisk lösning på konflikten
            för att bli ett nytt demokratiskt Syrien.
          </note>
          <note>
            Herr talman! Den syriska befolkningen behöver mer humanitärt
            stöd från omvärlden. FN:s säkerhetsråd bör besluta om humanitära
            korridorer för att få in nödvändigt stöd och nödvändig hjälp till
            Syrien. FN:s säkerhetsråd bör besluta om en utväxling av fångar
            så att alla kidnappade kan friges. FN:s säkerhetsråd bör besluta
            om vapenvila och tvinga de stridande till konstruktiva diskussioner
            om ett demokratiskt Syrien.
          </note>
          <note>
            Herr talman! Det är bra att fredskonferensen I och II i Genève
            har genomförts även om dessa möten inte har resulterat i något
            konkret ännu. Jag hoppas att parterna träffas snart igen. Nästa
            gång måste fredsförhandlingarna inkludera även de ca 25 procent
            av befolkningen som är syrianer och kurder. Vi vet att de kristna
            och kurdiska representanterna inom oppositionen saknar legitimitet
            i dessa två befolkningsgrupper. Alla grupper som kan påverka och
            som kommer att påverkas av fredsprocessen bör inkluderas i kommande
            Genèvemöten för att få en varaktig fred och demokratisk utveckling
            i Syrien.
          </note>
          <note>
            Herr talman! Likaså bör Sverige och Europeiska unionen i bilaterala
            diplomatiska relationer vid handel och bistånd samt i våra kontakter
            och i samarbete med det civila samhället påtala vikten av respekt
            för religionsfrihet och alla människors lika, unika och okränkbara
            värde. Vi måste stödja länderna att anta demokratiska konstitutioner
            som bejakar mänskliga fri- och rättigheter där religionsfriheten
            för alla grupper respekteras.
          </note>
          <note>
            Detta låter enkelt, men ett stort arbete återstår.
          </note>
          <note type="speaker">
            Anf. 75 TOMMY WAIDELICH (S) replik:
          </note>
          <note>
            Herr talman! Robert Halef tar upp frågan om religiösa minoriteters
            rättigheter. Det är bra. EU ska vara en kraft för att främja demokrati
            och mänskliga rättigheter i världen, men EU måste också vara en
            förebild genom att ställa hårda krav på medlemsländerna att leva
            upp till kraven på mänskliga rättigheter. Det gäller inte bara
            när länderna är på väg in i EU utan också när de väl är medlemmar
            i EU.
          </note>
          <note>
            Därför tycker jag att det är viktigt att EU kan agera mot medlemsländer
            som bryter mot unionens grundläggande rättigheter, till exempel
            när det gäller diskriminering av romer och homosexuella.
          </note>
          <note>
            Här finns också inom EU en förebild, nämligen det så kallade
            underskottsförfarandet. Det sätts in för de länder som inte lever
            upp till konvergenskriterierna inom EMU, det vill säga stabilitetspakten.
            Kan Robert Halef tänka sig något liknande när det gäller mänskliga
            rättigheter för att sätta press på EU:s egna medlemsländer?
          </note>
          <note type="speaker">
            Anf. 76 ROBERT HALEF (KD) replik:
          </note>
          <note>
            Herr talman! Tack, Tommy Waidelich, för frågan!
          </note>
          <note>
            Medlemsländerna ska leva upp till de fastlagda kriterierna för
            att få bli medlem i unionen. Kravet om mänskliga fri- och rättigheter
            gäller oavsett om det är fråga om sexuell läggning, etnicitet
            eller ras.
          </note>
          <note>
            Om detta inte fungerar i praktiken i vissa länder måste Europeiska
            unionen och kommissionen följa upp frågorna. Alla medlemsländer
            och kandidatländer ska leva upp till de krav om mänskliga rättigheter
            jag räknade upp nyss.
          </note>
          <note type="speaker">
            Anf. 77 TOMMY WAIDELICH (S) replik:
          </note>
          <note>
            Herr talman! Jag tackar för svaret! Jag hoppas att Kristdemokraterna
            kommer att hjälpa till i arbetet när det gäller att stärka de
            mänskliga rättigheterna för olika minoriteter inom EU.
          </note>
          <note>
            Vi ser just nu hur intoleransen ökar. Det är bland annat en konsekvens
            av den sociala oron och otryggheten som nu härjar i Europa och
            i många andra länder runt om i världen. Det beror på den ekonomiska
            krisen, som faktiskt Robert Halef och hans partivänner till stor
            del har ansvaret för inom EU. Det är er grupp, kristdemokrater
            och moderater runt om i Europa, som har styrt.
          </note>
          <note>
            Det råder nu en situation med massarbetslöshet. 25 miljoner medborgare
            inom EU är arbetslösa, varav 6 miljoner är ungdomar. Det är viktigt
            när vi jobbar mot intolerans och diskriminering att vi också ser
            till de bakomliggande ekonomiska och sociala orsakerna. Är Robert
            Halef beredd att också prioritera kampen mot arbetslöshet och
            den sociala dumpningen inför det kommande Europavalet?
          </note>
          <note type="speaker">
            Anf. 78 ROBERT HALEF (KD) replik:
          </note>
          <note>
            Herr talman! Arbetslöshetsfrågan är en nationell fråga. Vi är
            nära gruppen EPP, som är den största gruppen i Europeiska unionen.
            Där finns en del aviserade åtgärder för att bekämpa arbetslösheten,
            öka sysselsättningen och skapa fler jobb i Europeiska unionen.
          </note>
          <note>
            Respekten för mänskliga rättigheter och alla människors lika
            och unika värde är en fråga som vi kristdemokrater självklart
            bejakar och följer för att se till att alla länder lever upp till
            dessa värderingar.
          </note>
          <note type="speaker">
            Anf. 79 KARIN ÅSTRÖM (S):
          </note>
          <note>
            Herr talman! Efter Latinamerika och USA, över till Palestina,
            över till Syrien, för att inte tala om den intressanta politiska
            debatt som vi har haft om den utveckling som sker i Ukraina väljer
            jag att vandra närmare oss själva, nämligen till Norden, för att
            sedan vandra över till Arktis och Barents.
          </note>
          <note>
            Det nordiska samarbetet är, som vi känner till, ett världsunikt
            samarbete. Det är få regioner i världen som kan visa upp ett så
            starkt samarbete som vi har. Det är faktiskt de politiska val
            som vi har gjort över tid som gjort att det blivit så oerhört
            framgångsrikt.
          </note>
          <note>
            Det här året, 2014, har vi i Sverige tagit över ordförandeskapet
            och leder Nordiska rådets politiska arbete framåt. Vi har i den
            svenska delegationen, som är utsedd av riksdagen, antagit ett
            arbete som vi kommer att ägna oss åt under året. Det handlar om
            den nordiska arbetsmarknaden – jobb, jobb, jobb. Det är oerhört
            viktigt, kopplat till utbildningsfrågorna. Vi kommer att fokusera
            på en hållbar utvinning av naturresurser och givetvis den tvåhundraåriga
            tiden av fred mellan de nordiska länderna.
          </note>
          <note>
            Därtill lägger vi fokus på Europa där vi säger att Norden är
            Europa och Europa är Norden. Det är viktigt. Vi har dessutom val
            i år. Inte minst med tanke på den händelseutveckling vi ser i
            Ukraina jobbar vi aktivt med att få fart på det östliga partnerskapet.
            Tyvärr ser vi att det finns alldeles för lite resurser både på
            EU-nivå och i övriga länder för att verkligen gå in med det som
            behöver göras där. Ur ett nordiskt perspektiv, med det samarbete
            vi har där, säger vi i den parlamentariska gruppen att vi kommer
            att göra allt för att fokusera mer på det östliga partnerskapet.
          </note>
          <note>
            Som sagt är den nordiska välfärdsstaten är något som vi alla
            kan vara mycket stolta över. När vi i Norden byggde upp grunden
            för den samhällsmodell som vi har i dag valde vi en politisk väg
            där välfärdstjänsterna blev något som vi alla, oavsett vilken
            samhällsklass vi tillhörde, kunde använda oss av. Det blev så
            att tjockleken på plånboken aldrig skulle få avgöra vilken utbildning
            våra barn fick eller vilken kvalitet vi skulle ha i vård och omsorg.
          </note>
          <note>
            Det finns ingen given naturlag som säger att vi i Norden måste
            ha de samhällen som vi har i dag, utan det är på grund av de politiska
            val, oerhört viktiga, som medborgarna i Norden har gjort som har
            gjort oss framgångsrika. Naturligtvis har det varit politiska
            diskussioner om och motstånd mot olika reformer som genomförts.
            Men vi hade aldrig blivit så här starka om det inte hade varit
            kloka politiska beslut.
          </note>
          <note>
            Det är heller ingen slump att vi ligger i topp när det gäller
            jämställdhet. Det är med lite bekymrade ögon vi ser att jämställdhetskurvorna
            planar ut och är fallande. De välfärdsreformer som vi har stått
            bakom, till exempel allmän förskola och föräldraledighet, är bara
            en del av grunden för det relativt sett jämställda samhälle vi
            har i dag. Här har det naturligtvis också varit aktiva val och
            politiska värderingar som har styrt det nordiska samarbetet och
            det välstånd vi har i Norden.
          </note>
          <note>
            Vi står inför många utmaningar, inte minst när det gäller Barents
            och Arktis. Vi upplever att det är väldigt olyckligt med den utveckling
            vi ser inom Barents och Arktis. Vi ser att Barents- och Arktisproblematiken
            växer. Det är både plus och minus, men framför allt är det naturresurs-,
            klimat- och miljöaspekterna som gör oss oroade. Isen smälter alltmer,
            och vi ser att nya transportfarleder öppnas där stora mängder
            gods transporteras på nordliga Barents hav.
          </note>
          <note>
            Det är därför oerhört olyckligt att utrikesminister Bildt, när
            han skulle ta fram en strategi för Arktis – med Sverige som ordförandeland
            i Arktiska rådet – inte valde att komma hit till riksdagen och
            få med oss riksdagsledamöter i det strategiarbetet. I stället
            valde han, något som kanske är brukligt och vanligt för vår regering,
            att passera riksdagen och inte jobba med det som vi tycker att
            nordiskt samarbete ska handla om, nämligen att samarbeta och vara
            delaktig för att få ett bättre resultat och nå välgång och framgång
            i Norden.
          </note>
          <note>
            Det är en oroande utveckling vi ser när det gäller det samarbetet.
          </note>
          <note type="speaker">
            Anf. 80 CHRISTIAN HOLM (M) replik:
          </note>
          <note>
            Herr talman! Jag tänkte åter ställa en fråga som jag tidigare
            ställt till Karins partikollega Carina Hägg. Karin tog upp samarbetet
            i Norden, där vi har liknande värderingar. Vi har lite olika regeringar
            men ändå regeringar som normalt sett tror på öppenhet, frihet
            och demokrati. Det gör vi moderater, och jag är övertygad om att
            även Socialdemokraterna står för det.
          </note>
          <note>
            Därför skulle jag vilja ställa en fråga till Karin. Vi ser vad
            som händer i Ukraina i dag, där regeringen begår övervåld mot
            medborgare och har gjort inskränkningar i demokratin under en
            längre tid. Samtidigt har europeiska demokrater och socialister
            – man skiljer uppenbarligen på dem – där Socialdemokraterna ingår
            ett samarbetsavtal med partiet för Ukrainas president. Vad gör
            svenska Socialdemokraterna för att agera i det här läget?
          </note>
          <note type="speaker">
            Anf. 81 KARIN ÅSTRÖM (S) replik:
          </note>
          <note>
            Herr talman! Jag kan prata om det nordiska perspektivet. Vi hade
            så sent som i slutet av januari presidiemöten i Köpenhamn. Alla
            nordiska länders så kallade presidenter var där och den baltiska
            församlingens president. Vi valde helt enkelt att gemensamt i
            skarpa ordalag i diskussionen i Köpenhamn fördöma den utveckling
            vi såg i Ukraina.
          </note>
          <note>
            Den fråga som du ställer ligger inte riktigt på mitt bord. Vi
            socialdemokrater i Norden diskuterade den över huvud taget inte.
          </note>
          <note type="speaker">
            Anf. 82 CHRISTIAN HOLM (M) replik:
          </note>
          <note>
            Herr talman! Jag tackar Karin så mycket för svaret. Jag tycker
            att det är bra att man har gjort fördömanden. Jag har sett i uttalanden
            – här ska alla fakta på bordet – från den europeiska gruppen att
            man är kritisk till utvecklingen i Ukraina i dag, men samtidigt
            har man ett samarbetsavtal och samarbetar med det parti som är
            involverat och som begår övervåld mot medborgare. Då talar en
            sådan partigrupp, där svenska Socialdemokraterna ingår, med kluven
            tunga. Å ena sidan kritiserar man, och å andra sidan inleder man
            ett samarbete och har ett samarbetsavtal. Det här är heller ingenting
            historiskt. Man behöver inte gå långt tillbaka, för samarbetsavtalet
            är skrivet under pågående mandatperiod.
          </note>
          <note>
            Jag vet att Karin Åström är engagerad i Nordiska rådet. Jag är
            inte med i Europaparlamentet, men vi har Europaparlamentsval under
            våren. Det är klart att det är ett viktigt besked till de svenska
            väljarna vilka som kommer att vara styrande inom EU. Kandidaten
            till talman i Europaparlamentet är ledaren för den partiorganisation
            i parlamentet där de svenska socialdemokraterna ingår.
          </note>
          <note type="speaker">
            Anf. 83 KARIN ÅSTRÖM (S) replik:
          </note>
          <note>
            Herr talman! Vi tror på öppenhet, frihet och demokrati. Det är
            oerhört viktiga värdeord för oss socialdemokrater i Europa och
            naturligtvis i Norden.
          </note>
          <note>
            Den stora socialdemokratiska gruppen i Norden driver ständigt,
            tillsammans med Europas socialdemokrater, att vi framför allt
            vill hålla dörrarna öppna så mycket som möjligt. Vi stöder och
            samverkar med universitet. Vi har en mängd olika rundabordssamtal
            där vi sitter och diskuterar de frågor vi står för. Vi tycker
            att detta är oerhört viktigt. Vi har i sig ingen delad uppfattning
            på den punkten, oavsett om vi är sossar i Europa, Norden eller
            Sverige.
          </note>
          <note type="speaker">
            Anf. 84 HANS WALLMARK (M) replik:
          </note>
          <note>
            Herr talman! Jag tackar Karin Åström, som leder arbetet med Nordiska
            rådet som svensk socialdemokratisk ordförande. Jag är hennes ödmjuke
            vice ordförande.
          </note>
          <note>
            Även om Karin är socialdemokrat och jag är moderat är mycket
            av det gemensamma ordförandeprogram som hon presenterar delat.
            Det delas inte bara av våra partier, utan jag tror att de flesta
            i Sveriges riksdag är besjälade av detta.
          </note>
          <note>
            Jag delar också uppfattningen att det handlar mycket om jobb.
            Om det skulle bli så illa att Socialdemokraterna får igenom sitt
            förslag om att dubblera arbetsgivaravgiften för unga är det bra
            att vi har en gemensam nordisk arbetsmarknad. Det kan tvinga i
            väg fler att jobba i Köpenhamn och Oslo utöver de som gör det
            i dag.
          </note>
          <note>
            Den nordiska modellen, som vi alla är väldigt stolta över, bygger
            på en kombination av fri företagsamhet – vi har många privata
            företag – och att vi finansierar välfärden gemensamt. En viktig
            del i den nordiska modellen är den valfrihet vi har byggt ut:
            skolval, val av hemtjänst och en del annat. Tycker Karin Åström
            att detta är viktiga delar av den nordiska modellen som hon vill
            lyfta fram under ordförandeskapet?
          </note>
          <note type="speaker">
            Anf. 85 KARIN ÅSTRÖM (S) replik:
          </note>
          <note>
            Herr talman! Tack för det! Låt mig först säga att ungdomsarbetslösheten
            i Norden är oerhört dramatisk. Jag vill uttrycka det så här: Det
            är extra svårt och beklämmande att Sverige toppar ungdomsarbetslösheten.
            Det har varit en betydligt bättre utveckling i de andra nordiska
            länderna. Det är djupt oroande.
          </note>
          <note>
            När det gäller välfärd och omsorg för alla tror vi att det bästa
            man kan göra är att så långt som möjligt minimera de klyftor vi
            ser växa fram i dag i Sverige och kanske på andra håll i Norden.
            Det finns en anledning till att Nordens Välfärdscenter i dag har
            ett stort seminarium om barnfattigdom. Det tillhör inte vanligheten
            att föra en sådan diskussion i Norden, men det säger väldigt mycket
            om hur vi vill lösa välfärden i framtiden.
          </note>
          <note type="speaker">
            Anf. 86 HANS WALLMARK (M) replik:
          </note>
          <note>
            Herr talman! Jag delar åsikten att arbetslösheten i allmänhet
            och ungdomsarbetslösheten i synnerhet är besvärande och en politisk
            utmaning i Sverige och många andra länder. Man kan dock konstatera
            att en del svenska ungdomar i alla fall har möjlighet att jobba
            i till exempel Köpenhamn eller Oslo.
          </note>
          <note>
            Min enkla fråga är: På vilket sätt tror Socialdemokraterna och
            Karin Åström att det kommer att bli fler arbeten för yngre i Sverige
            om man dubblerar arbetsgivaravgiften för unga? Jag tror snarare
            att det kommer att leda till att de tvingas söka sig någon annanstans.
          </note>
          <note>
            När andra länder tittar på den nordiska modellen är det intressant
            att följa till exempel den amerikanska debatt som har varit på
            CNN och i Time, där det finns en kommentator som heter Fareed
            Zakaria. De förundras över kombinationen av en väldigt långt gången
            gemensamt finansierad välfärd och en stor privat företagsamhet
            samt att man inom ramen för den gemensamma välfärden har hittat
            fria lösningar som skolval, val av hemtjänst och en del annat.
          </note>
          <note>
            Jag vill upprepa frågan till Karin Åström: Tycker du att det
            är en central del av den nordiska modellen att ha den typen av
            valfrihet kombinerat med gemensam finansiering?
          </note>
          <note type="speaker">
            Anf. 87 KARIN ÅSTRÖM (S) replik:
          </note>
          <note>
            Herr talman! Jag skulle vilja börja med arbetslösheten igen.
            Det är den fråga jag tycker är viktigast att driva – att unga
            ska ha möjlighet att så snabbt som möjligt komma ut i arbete när
            de är arbetslösa. De ska inte behöva gå och vänta sex månader
            eller mer innan de över huvud taget får hjälp och stödinsats.
            Vårt sätt att jobba med detta inom Norden är naturligtvis vårt
            svenska sätt och Socialdemokraternas sätt, för det är framgångsrikt.
          </note>
          <note>
            Att vi dubblerar arbetsgivaravgiften för unga stämmer inte riktigt.
            Halveringen av arbetsgivaravgiften för unga har visat sig vara
            en väldigt kostsam reform som inte har gett fler jobb. Ungdomsarbetslösheten
            har snarare ökat under den tiden.
          </note>
          <note type="speaker">
            Anf. 88 ELISABETH BJÖRNSDOTTER RAHM (M) replik:
          </note>
          <note>
            Herr talman! Jag sitter också med i Nordiska rådets parlamentariska
            församling, och jag är jätteglad över att Karin Åström lyfter
            fram betydelsen av samarbetet i Norden och det viktiga arbete
            vi gör.
          </note>
          <note>
            Jag tycker att det är väldigt trevligt att Karin Åström lyfter
            fram alla kloka beslut vi fattar och att det beror på att vi har
            kloka politiker i de nordiska parlamenten. Men jag ställer mig
            lite fundersamt frågan om det kan bero på att de parlament vi
            har i Norden är ledda framför allt av borgerliga parlamentariker.
            Tror Karin Åström att det kan vara därför vi fattar så kloka beslut
            i Nordiska rådet – att vi gör det i samsyn?
          </note>
          <note type="speaker">
            Anf. 89 KARIN ÅSTRÖM (S) replik:
          </note>
          <note>
            Herr talman! Låt mig börja med att säga detta: Att vi har en
            norsk konservativ regering som regerar med ett främlingsfientligt
            parti – Fremskrittspartiet – är något unikt. För min del beklagar
            jag ett sådant samarbete. Jag ser med oro på den utveckling vi
            har att vänta när den delen växer sig starkare och vi kanske får
            se en förändring av Norge på samma sätt som vi har sett under
            åtta år i Sverige. Det är bekymmersamt.
          </note>
          <note>
            Det jag pratar om är de kloka politiska vägval som våra medborgare
            har gjort tidigare när de valde en samhällsmodell som innebär
            att alla ska ha rätt till utbildning, vård och omsorg. Det är
            detta som har varit bärande, och det är bland annat den frågan
            jag får när jag reser utanför Norden: Hur har vi lyckats göra
            detta möjligt?
          </note>
          <note type="speaker">
            Anf. 90 ELISABETH BJÖRNSDOTTER RAHM (M) replik:
          </note>
          <note>
            Herr talman! Nu blir jag ännu mer fundersam. Å ena sidan säger
            Karin Åström att vi fattar kloka beslut och har ansvarstagande
            politiker i Nordiska rådet, och å andra sidan säger hon att det
            är ostrukturerat och definitivt inte så kloka beslut som hon lyfte
            fram tidigare. Nu förstår jag inte vart Karin Åström vill komma.
          </note>
          <note>
            Antingen har vi kloka beslut fattade av kloka politiker eller
            också är det precis tvärtom. Då måste jag fundera på vad Karin
            Åström menar egentligen.
          </note>
          <note type="speaker">
            Anf. 91 KARIN ÅSTRÖM (S) replik:
          </note>
          <note>
            Herr talman! Jag har inget minne av att jag har sagt att det
            är ostrukturerat i politiska debatter eller beslutsprocesser.
            Jag kan på min heder säga att jag inte uttrycker mig så.
          </note>
          <note>
            Däremot vill jag säga att vi naturligtvis har byggt allt detta
            på konsensuslösningar. Vi försöker komma överens så långt som
            möjligt, vilket har gjort att vi har kompromissat ganska hårt
            från båda sidor. Det vill jag säga.
          </note>
          <note>
            Jag vill också säga att det är självklart att det har funnits
            politiskt motstånd mot olika beslut som vi lägger fram. Det gör
            det även i dag, och så ska det vara.
          </note>
          <note>
            Vår första uppgift är faktiskt att vara förtroendevalda politiker.
            Det är olika värderingar mellan den konservativa gruppen och exempelvis
            den socialdemokratiska gruppen. Det är inget konstigt.
          </note>
          <note>
            Det jag pratade om är den grund som vi har lagt sedan lång tid
            tillbaka, där de socialdemokratiska värderingarna har fått vara
            ledande. De har varit framgångsrika för den nordiska välfärdsmodellen.
          </note>
          <note type="speaker">
            Anf. 92 WALBURGA HABSBURG DOUGLAS (M):
          </note>
          <note>
            Herr talman! Dagens debatt äger rum i en tid av stora utmaningar
            när det gäller säkerhets- och utrikespolitik. Jag syftar särskilt
            på den senaste utvecklingen i Ukraina. Förresten är Ukraina utgående
            ordförandeland inom Organisationen för säkerhet och samarbete
            i Europa. Jag vill gärna tala lite mer specifikt om våra partnerländer
            i Kaukasien och Östeuropa och om vikten av det östliga partnerskapet.
          </note>
          <note>
            Östliga partnerskapet är en viktig struktur som lägger reformtryck
            på länder öster om EU. Tanken är att utveckla det ekonomiska samarbetet
            men också de politiska relationerna. Östliga partnerskapet är
            uppbyggt lite som samarbetet på Balkan, som var väldigt framgångsrikt,
            med stabiliserings- och associationsavtal innan man börjar förhandla
            om medlemskap i EU.
          </note>
          <note>
            Herr talman! Vid Östliga partnerskapets toppmöte i Vilnius i
            november tog Georgien och Moldavien några viktiga formella steg
            mot ett associationsavtal med EU. Detta är två länder som har
            kommit långt i sin demokratiska utveckling. Men mötet dominerades
            av det faktum att Ukraina avstod från att underteckna.
          </note>
          <note>
            Svaret från det ukrainska folket lät inte vänta på sig. När Ukraina
            valde Moskva framför Bryssel bröt oroligheter ut. Demonstrationer
            hölls, med rop på frihet och demokrati. I utvecklingen som följde
            blev det tydligt att EU:s mjuka makt ställdes mot Janukovytjs
            hårda makt. Med repressiva lagar och våld riktat mot demonstranterna
            förvärrade han situationen.
          </note>
          <note>
            EU står för mjuk makt. Det är viktigt att alltid betona att länderna
            själva har sökt sig in i detta partnerskap och inte blev tvingade
            dit av EU. Det är Ukrainas vägval mellan öst och väst.
          </note>
          <note>
            Senast i går såg vi en eskalering av oroligheterna, med flera
            dödade. Rapporter om försvunna journalister gör oss väldigt oroliga.
            Det är viktigt att vi stöder och stärker Representative on Freedom
            of the Media inom OSSE. Hon har en manande röst och värnar om
            att vi inte ska glömma bort vad som sker mot det fria ordet i
            Ukraina.
          </note>
          <note>
            Det går inte att betona tillräckligt hur viktigt det är med en
            politisk lösning i Ukraina, att båda parter avhåller sig från
            våldsamma handlingar och söker dialog. I det avseendet kan multilaterala
            organisationer som OSSE ha möjlighet att göra stor skillnad genom
            att möjliggöra dialog. Vi får inte glömma att ambassadörerna från
            Ryssland och USA träffas inom OSSE en gång i veckan – det är viktigt.
          </note>
          <note>
            Ukraina som utgående ordförandeland i en organisation som vägleds
            av det breda säkerhetsbegreppet har ett ansvar att bära och måste
            leva upp till överenskomna åtaganden. Det innebär en ny möjlighet
            för Östra partnerskapets gudfäder, Polen och Sverige, att ge nya
            impulser, att visa intresse men också att komma med tydliga budskap
            riktade till Vitryssland och diktatorn Lukasjenko inför ishockey-VM
            i år.
          </note>
          <note>
            Nästa steg är viktigt för Moldaviens utveckling och särskilt
            Transnistriens problematiska läge mellan Ukraina, där det är oroligt,
            och Moldavien, som har undertecknat DCFTA-avtalet och är ett mycket
            Europavänligt land som väntar på nästa steg mot EU.
          </note>
          <note>
            Att se demonstranter på Majdan energiskt vifta med den blå flaggan
            med gyllene stjärnor är en viktig påminnelse för oss alla om EU:s
            grundtanke: frihet, demokrati och en fredlig kontinent. Det är
            starka anledningar nog att se till att många går och röstar i
            Europavalet i maj och inte stärker de nationalistiska partierna.
          </note>
          <note>
            Avslutningsvis vill jag säga några ord om Sveriges roll i ljuset
            av dessa utmaningar.
          </note>
          <note>
            För det första ska vi fortsätta samarbeta med Ryssland, där det
            finns konstruktiva samarbetsområden, men alltid vara tydliga med
            våra budskap om mänskliga rättigheter och rättsstatens principer.
          </note>
          <note>
            För det andra ska vi fortsätta att vara pådrivande i arbetet
            gentemot Östliga partnerskapet och verka för att EU:s dörr in
            i gemenskapen fortsatt står öppen. Mjuk makt vinner alltid i längden.
            Det har vi sett inte minst på Balkan, med Kroatien som förra året
            blev medlem i EU, och Serbien och Kroatien, som håller på att
            ta avgörande steg mot ett vidareförhandlande med EU.
          </note>
          <note>
            I detta anförande instämde Annelie Enochson (KD).
          </note>
          <note type="speaker">
            Anf. 93 PETER RÅDBERG (MP):
          </note>
          <note>
            Herr talman! Mellanösternkonflikten är en av de mest utdragna
            i världen. I centrum står frågan om hur israeler och palestinier
            ska kunna leva i fred. Palestinierna har enligt FN rätt till ett
            eget land på de av Israel nu ockuperade områdena Västbanken och
            Gaza. Det här kan vara sista chansen till en tvåstatslösning.
          </note>
          <note>
            Samtidigt underminerar Israel förutsättningarna för fred genom
            fortsatta satsningar på bosättningar. I strid med internationell
            rätt flyttar Israel ensidigt och omfattande in egen befolkning
            på ockuperad mark. Antalet bosättare uppgår i dag till över en
            halv miljon. Även den mur som till 90 procent går på ockuperad
            mark bryter mot FN:s resolution om att 1967 års gränser ska gälla.
          </note>
          <note>
            Samtidigt som Israel bryter mot internationell rätt och FN:s
            resolution om 1967 års gränser fortsätter Israel blockaden mot
            Gaza, med stöd från Egypten. Internationella Röda Korset har kallat
            blockaden en krigsförbrytelse då den drabbar civilbefolkningen
            kollektivt.
          </note>
          <note>
            I Gaza bor ca 1,8 miljoner människor. Det är ungefär lika många
            människor som bor i Storstockholmsområdet. Gazaborna har tidigare
            kunnat överleva ekonomiskt genom att tunnlarna har varit öppna.
            Nu är dessa tunnlar stängda, och situationen har förändrats dramatiskt.
          </note>
          <note>
            EU konstaterar i en rapport att Israel i Jordandalen tvingar
            den lokala befolkningen att flytta för att ge plats till israeliska
            bosättningar. När bosättningarna lägger beslag på bördig mark
            och tar grundvattnet från djupgående pumpar till odlingar som
            bland annat går på export bidrar man till fattigdom och arbetslöshet.
          </note>
          <note>
            Västbanken kontrolleras i dag till över 60 procent av Israel.
            I dag tillåts palestinierna att bygga på endast 1 procent av den
            ockuperade ytan. Samtidigt intensifierar Israel rivningar av bostadshus,
            brunnar, skolor, latriner, solcellsanläggningar och förskolor,
            vilket ställer tusentals människor på bar backe. Det handlar om
            sådant som ofta har byggts med stöd av humanitärt bistånd från
            bland annat en rad EU-länder, som Sverige, Holland, Danmark, Tyskland
            och Frankrike.
          </note>
          <note>
            Politiken gentemot Gaza, på Västbanken och mot östra Jerusalem
            är densamma: expansion av bosättningar och isolering av palestinierna
            i enklaver.
          </note>
          <note>
            Enligt Genèvekonventionerna har Sverige en skyldighet att vidta
            alla möjliga åtgärder för att se till att ockupationens lagar
            respekteras, också av andra stater, som Israel. Folkrätten binder
            även regeringen att inte bidra till folkrättsbrott eller vidta
            åtgärder som ger legitimitet till olagliga handlingar.
          </note>
          <note>
            Herr talman! Sverige kan göra skillnad. De signaler som vi och
            andra länder skickar nu kan vara avgörande för fredssamtalen.
          </note>
          <note>
            Land efter land genomför olika åtgärder för att leva upp till
            EU:s beslut att inte ge finansiellt stöd till Israels illegala
            bosättningar. I flera länder har man infört ursprungsmärkning.
            I Tyskland har man gått igenom sina handelsavtal med Israel för
            att säkerställa att det samarbetet inte omfattar bosättningarna.
          </note>
          <note>
            Miljöpartiet vill att regeringen genomför en kartläggning av
            svenska statliga samarbeten och statligt ekonomiskt samarbete
            med Israel, för att därefter kunna vidta åtgärder så att Sverige
            inte ger stöd till olagligheter. Det skulle skicka en viktig signal
            till fredsförhandlarna.
          </note>
          <note>
            Vi menar också att regeringen omedelbart bör utreda möjligheterna
            att införa ursprungsmärkning av varor från bosättningarna. Det
            behöver klargöras att svenska staten inte önskar stödja verksamhet
            eller handla med varor från dessa områden. Det behövs därutöver
            en översyn av statliga finansiella institutioner för att säkerställa
            att inga statliga pengar går till ockupationspolitiken.
          </note>
          <note>
            Herr talman! Sverige har tidigare varit tydligt i kritiken mot
            Israels blockad av Gaza och mot bosättningspolitiken. På senare
            år har dock oenigheten inom Alliansen gjort Sverige handlingsförlamat.
          </note>
          <note>
            Att Sveriges utrikespolitik gått i stå i en så viktig fråga som
            fredsprocessen mellan Israel och Palestina är inget annat än en
            skandal.
          </note>
          <note>
            Min slutsats är att freden måste byggas på lagen och inte på
            maktbalans eller på Israels ensidiga åtgärder.
          </note>
          <note>
            Omvärlden har ansvar i enlighet med den humanitära rätten att
            skydda civilbefolkningen, annars riskerar det att bli en fred
            enbart på Israels villkor med ett antal isolerade palestinska
            enklaver inringade av Israel. Det är ingen hållbar fred.
          </note>
          <note>
            Miljöpartiet vill att Sverige i enlighet med våra åtaganden enligt
            folkrätten inte bidrar till Israels olagliga ockupation och att
            fredsprocessen därmed kan ges goda förutsättningar.
          </note>
          <note>
            Att säkerställa att freden bygger på internationell rätt borde
            vara en självklarhet för den svenska regeringen.
          </note>
          <note type="speaker">
            Anf. 94 FREDRIK MALM (FP) replik:
          </note>
          <note>
            Herr talman! Jag lyssnade på Peter Rådberg, och det finns givetvis
            en del som vi är överens om. Ockupationen av palestinskt område
            ska upphöra genom en fredsprocess och ett fredsavtal som innebär
            att en palestinsk stat bildas och att staten Israel för en gångs
            skull i sin historia får lugn och ro, vilket Peter Rådberg däremot
            inte påpekade. Det var ett mycket ensidigt inlägg.
          </note>
          <note>
            Men jag har en fråga. Det finns ett ord som Peter Rådberg inte
            nämner. Han beskriver situationen på Gazaremsan. Han hävdar att
            Israel ockuperar Gazaremsan och bedriver en likadan politik som
            på Västbanken, vilket inte är sant eftersom Israel har lämnat
            och evakuerat bosättningarna på Gazaremsan medan man bygger nya
            bosättningar på Västbanken. Men Peter Rådberg nämner över huvud
            taget inte i sitt sex minuter långa inlägg ordet Hamas. Det är
            Hamas som de senaste åtta åren har styrt på Gazaremsan. Sverige,
            i likhet med Europeiska unionen, betraktar denna organisation
            som terroristisk. Hamas vill inte ha fred med Israel utan vill
            att ett Palestina byggas ovanpå Israel. De vill inte heller ha
            fred med den palestinska myndigheten och Fatah. Frågan är därför:
            Vad tycker Peter Rådberg om Hamas styre på Gazaremsan?
          </note>
          <note type="speaker">
            Anf. 95 PETER RÅDBERG (MP) replik:
          </note>
          <note>
            Herr talman! Var ligger problemet, Fredrik Malm? Ligger problemet
            på Hamas, eller ligger det på ett land som har ockuperat ett annat
            lands territorium? Vi måste väl hålla oss till den verklighet
            som vi befinner oss i.
          </note>
          <note>
            Miljöpartiet har inte hållit Hamas under armarna och sagt att
            de gör allting rätt. Vi kräver naturligtvis att det ska vara en
            uppgörelse.
          </note>
          <note>
            Men var ligger själva grundproblemet? Grundproblemet ligger väl
            i att Israel inte accepterar vad FN har sagt om att 1967 års gränser
            ska gälla. Israel har ju ockuperat mark. Fredrik Malm säger aldrig
            de orden. Han säger inte att Israel måste lämna de territorier
            som de har lagt beslag på utan går direkt in på Hamas.
          </note>
          <note>
            Jag kan vara mycket tydlig. Miljöpartiet tar naturligtvis inte
            detta till intäkt för det brottsliga som Hamas gör, utan det krävs
            en förhandling mellan dem. Men var ligger själva grundproblemet?
            Ligger det hos Hamas, eller ligger det hos den ockuperande staten
            Israel?
          </note>
          <note type="speaker">
            Anf. 96 FREDRIK MALM (FP) replik:
          </note>
          <note>
            Herr talman! Men, Peter Rådberg, det är ju Hamas som under de
            senaste åtta åren har styrt Gazaremsan. Har det gått helt förbi
            Miljöpartiet vilka det är som styr där? Det finns inte några israeliska
            bosättningar på Gazaremsan. Israel har lämnat Gazaremsan. Man
            har en blockad – ja. Rent formellt betraktas området som ockuperat,
            men inte på marken. Det är Hamas som sköter markservicen på Gazaremsan.
          </note>
          <note>
            Det blir obegripligt att man håller ett anförande i riksdagens
            talarstol och talar om Gazaremsan utan att nämna dem som bestämmer
            och styr där. Det blir alldeles obegripligt.
          </note>
          <note>
            Vore det inte klädsamt, Peter Rådberg, om Miljöpartiet klarade
            av att ta avstånd från en organisation som Sverige och Europeiska
            unionen betraktar som terroristisk, som vi har stämplat som terroristisk,
            som inte vill ha en fred med Israel och som inte vill ha ett Palestina
            sida vid sida med Israel utan ett Palestina ovanpå Israel och
            som inte ens vill ha en fred med de andra palestinierna på Västbanken?
            Vore det inte klädsamt om Miljöpartiet klarade av att ta avstånd
            från detta styre, Peter Rådberg?
          </note>
          <note type="speaker">
            Anf. 97 PETER RÅDBERG (MP) replik:
          </note>
          <note>
            Herr talman! Jag tror att jag har klargjort vad jag tycker i
            den frågan. Det är ganska intressant att se hur de andra europeiska
            staterna gör när det gäller handel med Israel på de ockuperade
            områdena på Västbanken. Exempelvis Tyskland, Holland, Belgien
            och ett antal andra EU-länder har faktiskt försökt göra ett avtal
            för att det skulle bli rätt handel mellan Israel och EU-länderna.
            De har satt ned foten. Det finns inte någon riktig Palestinapolitik
            och Mellanösternpolitik i Sverige eftersom ni är splittrade inom
            Alliansen. Men det finns i alla fall en kraft någonstans i EU.
          </note>
          <note>
            Vad jag säger är att Sverige ska komma med där och vara med och
            driva på, så att den mur som omgärdar upp till 90 procent av ockuperad
            mark rivs. Men Fredrik Malm nämner inte det heller.
          </note>
          <note>
            Var ligger själva grundproblemet? Grundproblemet ligger i att
            Israel har ockuperat en stor del av palestinsk mark. Det är det
            vi ska rikta in oss på. Därför vill jag att regeringen är tydlig,
            vilket jag tyvärr saknar.
          </note>
          <note type="speaker">
            Anf. 98 ISMAIL KAMIL (FP):
          </note>
          <note>
            Herr talman! Ett starkare EU är strategiskt viktigt för att bemöta
            globala utmaningar. EU måste även i fortsättningen lyfta fram
            respekt för människovärde, jämlikhet, solidaritet, demokrati och
            mänskliga rättigheter.
          </note>
          <note>
            Sverige åtnjuter, trots att vi är ett litet land, stor respekt
            i världen och betraktas som en stormakt och en stark röst för
            öppna samhällen, ett öppet Europa och en öppen värld. En fortsatt
            utvidgning av EU stärker EU:s viktiga roll som en central aktör
            för fred och stabilitet i världen. Sveriges roll har stärkts under
            alliansregeringens tid.
          </note>
          <note>
            EU:s gemensamma säkerhets- och försvarspolitik är viktig för
            att förebygga konflikter och stärka den internationella säkerheten.
          </note>
          <note>
            Den syriska konflikten har nu pågått i 35 månader. Officiellt
            är det omkring 140 000 människor som har dött. Men många befarar
            att siffran är mycket högre, kanske uppemot 250 000 döda.
          </note>
          <note>
            På den ena sidan har vi en regim som har haft makten i landet
            sedan 1963 och en president som ärvde presidentposten efter faderns
            död år 2000, men som tillsammans med fadern har styrt Syrien sedan
            1970. Det är en regim som använder tunga vapen mot civila, en
            regim som fängslar, torterar och mördar, en regim som vill lösa
            konflikter med våld och en regim som till och med har använt kemiska
            vapen mot civila. Det är en regim som hela tiden har fått stöd
            från Ryssland, Iran och Hizbullah i Libanon. En sådan regim som
            i mer än 50 år har förtryckt sitt folk, förtryckt det kurdiska
            folket och förnekat existensen av andra folkgrupper i landet kan
            inte över en natt bli demokratisk.
          </note>
          <note>
            Vi har också att göra med en president som har all makt i sina
            händer. Han kallade de från början fredliga demonstrationerna
            för bakterier som måste elimineras. Det är en president som vägrar
            att ge vika och som aldrig frivilligt kommer att lämna ifrån sig
            makten om han eller hans regim inte tvingas till det.
          </note>
          <note>
            På den andra sidan fanns det från början ett fredligt motstånd
            och fredliga demonstrationer som strävade efter ett modernt och
            demokratiskt Syrien med en ny konstitution som skulle garantera
            etniska minoriteter deras rättigheter, men även garantera den
            kristna minoriteten och andra religiösa grupper fullständigt skydd.
          </note>
          <note>
            Efter knappt ett år såg vi tyvärr att en del extremistiska grupper
            med band till al-Qaida och andra terrororganisationer började
            ta sig till landet. De har under de senaste två åren terroriserat,
            torterat och mördat oliktänkande i de områden som de kontrollerar.
            Det syriska folket har hamnat mellan regimens terror och extremisternas
            grymheter, medan den demokratiska oppositionen blir allt svagare
            för varje dag som passerar.
          </note>
          <note>
            Herr talman! Strax innan Genèveförhandlingarna kunde vi uppmärksamma
            fruktansvärda bilder på över 11 000 lik från människor som hade
            mördats av regimen. Självklart måste parterna tvingas till nödvändiga
            steg för att få slut på striderna. Förhoppningarna var stora efter
            parternas förhandlingar den senaste tiden, men hittills har inget
            betydande kunnat åstadkommas. Under förhandlingarna och tiden
            efter har regimens stridsplan bombarderat stadsområdena i Aleppo
            och på andra orter med tunnor fyllda med sprängämnen. En sådan
            regim kommer inte att förhandla om sin avgång.
          </note>
          <note>
            Enligt FN och andra MR-organisationer befinner sig närmare tre
            miljoner flyktingar i grannländer, varav en miljon är barn. Fyra
            miljoner barn är i behov av humanitär hjälp i landet, och mer
            än halva befolkningen behöver humanitärt stöd i form av livsmedel,
            värme, sjukvård och mediciner.
          </note>
          <note>
            Herr talman! Läget är utan tvekan mycket komplext i Syrien. Om
            viljan finns kan dock mycket mer göras för att sätta press på
            parterna och på så sätt lätta på de fruktansvärda omständigheterna
            för det syriska folket. Ryssland måste pressas hårt av det internationella
            samfundet så att de backar från sitt obegränsade stöd till regimen.
            Så länge Ryssland och Kina står på regimens sida kommer dödandet
            att fortsätta. Ansvaret ligger på oss alla att hindra detta.
          </note>
          <note>
            Det är dags att tvinga al-Asad och hans regim bort från makten.
            Det är också dags att hjälpa till att kasta ut extremister med
            band till al-Qaida och andra terrororganisationer. Det är dags
            att stödja en övergångsregering med rätt till fullständig makt
            för att ordna demokratiska val och en ny konstitution. Det är
            dags att gå från ord till handling. När förhandling inte ger resultat
            måste andra alternativ vägas in.
          </note>
          <note>
            Till sist, herr talman, måste jag säga att jag är mycket besviken
            på företrädarna för de rödgröna, som inte har tagit upp konflikten
            i Syrien. Det är den konflikt som i dag och sedan andra världskriget
            är den mest komplexa, och den har skördat så många liv.
          </note>
          <note>
            I detta anförande instämde Fredrik Malm (FP).
          </note>
          <note type="speaker">
            Anf. 99 KENT EKEROTH (SD):
          </note>
          <note>
            Herr talman! Förra året talade jag om EU och det faktum att svenska
            folket aldrig någonsin har röstat ja till en överstatlig union.
            Jag läste innantill från EU-valsedeln, och där skulle man svara
            ja eller nej på frågan om specifika och befintliga avtal som var
            förhandlade 1994 – inte de avtal som infördes efter EU-avtalet.
            Dem har svenska folket aldrig tillfrågats om, och de har helt
            förändrat vad svenska folket sa ja till 1994.
          </note>
          <note>
            I denna kammare finns det ett enastående förakt för folket, måste
            jag säga. När man ställer frågan om det inte är rimligt att ha
            en ny folkomröstning där svenska folket tillfrågas om huruvida
            det är bra att EU:s lagar står över dem som stiftas av riksdagen,
            alltså folkets företrädare, får man ofta arroganta svar eller
            bortförklaringar om hur fint och gulligt EU är samt att vi behöver
            EU för vår överlevnad – trots att Sverige överlevde alldeles utmärkt
            före 1994. Det i sig är sorgligt, men förutom att det överstatliga
            EU inte har något folkligt godkännande är en annan aspekt – när
            vi nu är med i detta EU – avgiften.
          </note>
          <note>
            Sverige är en av EU:s största nettogivare. År 2013 betalade vi
            37 miljarder kronor till EU-byråkratin. Det är omkring 700 kronor
            per månad för varje sysselsatt person i landet. För att jämföra
            kostar hela det svenska rättsväsendet 40 miljarder per år. Reinfeldt
            stoltserade i höstas, om jag minns rätt, med hur han har lyckats
            minska EU-avgiften. Det är inte sant; den har ökat hela tiden.
            År 1995 var EU-avgiften i 2013 års penningvärde ca 13 miljarder
            kronor, och i år är den alltså 37 miljarder kronor.
          </note>
          <note>
            Vad går då svenska skattepengar till? Jo, de går till stöd till
            jordbruket och till EU:s sociala fond. Runt två tredjedelar av
            EU:s totala budget går till att stödja i huvudsak andra länder
            i EU. Jättefint, tänker säkert flera federalister i kammaren,
            men jag betvivlar att svenska skattebetalare anser att det är
            jättefint att deras surt förvärvade skattepengar går till franska
            storbönder eller oansvariga länders ekonomiska problem samtidigt
            som vi i Sverige har långa vårdköer och ett försvar ni i sjuklövern
            gemensamt har lyckats sabotera, med mera.
          </note>
          <note>
            Herr talman! I 19 långa år har EU:s revisorer inte godkänt EU:s
            redovisning. I november förra året skrev de inte under räkenskaperna,
            då dessa visade att den felaktiga användningen av pengarna har
            gått upp med 23 procent – alltså nästan en fjärdedel. Medan många
            länder i Europa tvingades till besparingar betalade EU-byråkraterna
            ut över 60 miljarder kronor till projekt som inte var godkända.
            Hela 5 procent av EU:s budget var fel, enligt revisorerna.
          </note>
          <note>
            Europeiska revisionsrätten fann att övervakning och kontroll
            av Bryssels utgifter, värt ytterligare ungefär 1 300 miljarder,
            bara var delvis effektivt. År 2012 sade man att hela 86 procent
            av kontrollerna av EU:s budget året innan var bara delvis effektiva
            – 86 procent. Bedrägeriet påverkar alla områden av EU:s utgifter.
            Vad gör då EU:s president Van Rompuy? Jo, han går ut och säger
            till revisorerna: Vänta lite nu – ta det lugnt, och visa i stället
            en bra bild av EU! Han ber alltså om mindre exponering av EU:s
            haveri och vill i stället att revisorernas slutsatser ska generera
            positiva rubriker. Det är EU i ett nötskal.
          </note>
          <note>
            Förutom alla pengar som försvinner till projekt som inte är godkända,
            vilka godkända projekt spenderar EU pengar på? Ja, runt 4 miljoner
            kronor gick till en träningsanläggning för hundar i Ungern. Anläggningen
            bemannades aldrig utan står tom.
          </note>
          <note>
            Över 50 miljoner kronor lades på limousiner till europeiska parlamentsledamöter
            i Strasbourg.
          </note>
          <note>
            Runt 200 000 kronor lades på jordbrukare i Österrike för att
            öka deras emotionella koppling till landskapet. Fantastiskt, eller
            hur? Det skulle göras genom att man intervjuade dem och fick dem
            att omvärdera sin inställning.
          </note>
          <note>
            Runt 75 miljoner i EU-bidrag lades på reklam för EU-bidrag i
            Andalusien. Det var en kommunikationsbudget, som det kallades,
            för att stärka budskapet om Andalusiens framgångar tack vare EU-bidrag.
            Gulligt, eller hur? Man lägger 75 miljoner kronor i EU-bidrag
            för att göra reklam för EU-bidrag.
          </note>
          <note>
            Runt 50 miljoner av EU:s skattepengar gick till en kulturcirkel
            för EU-byråkrater. Det är ett nätverk av klubbar och societeter
            som EU-anställda kan delta i, till exempel en vinprovningsklubb,
            en dansklubb för skotsk Highland-dans med mera.
          </note>
          <note>
            Det gick 70 miljoner kronor till att återskapa det kanadensiska
            territoriet Yukon på ett zoo i Hanover. Zoochefen sade dock att
            bara 20 jobb kommer att genereras genom detta, vilket blir ungefär
            3,5 miljoner kronor per jobb. Det är nästan som regeringens jobbsatsningar.
          </note>
          <note>
            Det spenderades 27 miljoner kronor på virtuella turer till Medelhavsöar
            – man sitter alltså framför datorn och surfar in på öarna elektroniskt.
            EU stoltserade med att man inte ens behöver lämna soffan. Fantastiskt,
            eller hur?
          </note>
          <note>
            Ytterligare ett exempel är att 25 miljoner kronor spenderades
            på en dansgrupp som reser runt i Europa och dansar med andra dansgrupper
            för att utveckla dansen.
          </note>
          <note>
            EU är fantastiskt, men det är framför allt fantastiskt bra på
            att slösa pengar på att vara korrupt. Det är självfallet så att
            dessa 37 miljarder skulle göra långt större nytta i vårt land
            på en rad olika områden, inte minst inom sjukvård och försvar
            – och även inom rättsväsendet.
          </note>
          <note type="speaker">
            Anf. 100 FREDRIK MALM (FP) replik:
          </note>
          <note>
            Herr talman! Sverigedemokraternas EU-politiska position är välkänd;
            man vill lämna Europeiska unionen, låsa dörren, kasta nyckeln
            i Östersjön och sitta här för sig själv. Det kan vi ha en debatt
            om framöver.
          </note>
          <note>
            Det är dock mer intressant om Kent Ekeroth kan svara på de frågor
            jag har ställt ett antal gånger tidigare i dag. De handlar om
            Sverigedemokraternas organiserade samarbete med Front National.
            Det kan nästan vara ännu bättre att just Kent Ekeroth svarar eftersom
            han själv sitter i styrelsen, tillsammans med Marine Le Pen, för
            den organisation som kallas European Alliance for Freedom. Den
            är registrerad på Malta av alla ställen, och Sverigedemokraterna
            betalar drygt 6 000 euro i medlemsavgift till den.
          </note>
          <note>
            Det är intressant att dina kolleger inte har klarat av att svara
            på mina frågor. Du kanske kan göra det, Kent Ekeroth. Varför betalar
            Sverigedemokraterna mer än 6 000 euro för att samarbeta med Front
            National i en organisation registrerad på Malta – och försöker
            hela tiden dölja detta? Varför är ni inte öppna med att ni samarbetar
            med det här antisemitiska partiet?
          </note>
          <note type="speaker">
            Anf. 101 KENT EKEROTH (SD) replik:
          </note>
          <note>
            Herr talman! Först och främst har Fredrik Malm fel. Han har inte
            koll på saker och ting, men det förvånar inte.
          </note>
          <note>
            Jag är internationell sekreterare i partiet. Sverigedemokraterna
            betalade medlemsavgiften för ett par år sedan. Vi har inte betalat
            medlemsavgiften för 2013 och kommer inte att betala för 2014.
          </note>
          <note>
            Sverigedemokraterna har inget formellt samarbete med något parti
            över huvud taget. Men det är mitt uppdrag att ta reda på vad andra
            partier står för och vad de tycker och tänker i EU, och det tänker
            jag fortsätta att göra.
          </note>
          <note>
            Jag förstår att folkpartier i den här församlingen och ute i
            Europa är oroliga, för de partier som vill ha en ansvarsfull invandringspolitik
            i Europa och som är EU-kritiska växer. Fredrik Malms parti är
            inte EU-kritiskt. Det är ju federalistiskt. De är jätteglada för
            Lissabonfördraget. De vill att man ska föra över så mycket makt
            som det bara går till EU. Det är därför som de har varit med och
            gjort det under hela tiden. Det gäller bland annat Lissabonfördraget,
            där svenska folket inte ens tillfrågades.
          </note>
          <note>
            Jag förstår att ni är oroliga för att en EU-kritisk samling växer
            i Europa. Men vem vi samarbetar med, när vi samarbetar med dem
            och hur samarbetet ska se ut är det vi som avgör, och vi har inte
            bestämt oss än, även om jag förstår att ni skulle vilja att vi
            hade gjort det redan.
          </note>
          <note type="speaker">
            Anf. 102 FREDRIK MALM (FP) replik:
          </note>
          <note>
            Herr talman! Det är klart att vi gärna skulle önska att Sverigedemokraterna
            berättade vilka de samarbetar med. Jag är som folkpartist öppen
            med att vi gärna samarbetar med andra liberala partier, Socialdemokraterna
            berättar gärna att de samarbetar med andra socialdemokratiska
            partier, Miljöpartiet med gröna partier och så vidare. Det är
            bara det att ni sverigedemokrater inte berättar vilka ni samarbetar
            med, utan det måste granskande journalister leta upp genom att
            åka till Malta och hämta ut dokumenten. Då säger Kent Ekeroth:
            Det Fredrik Malm säger är inte sant. Jo, men det står ju här att
            Sverigedemokraterna har betalat 6 500 euro till detta. Sedan har
            man justerat detta en aning så att det nu står att det är en individuell
            donation från Kent Ekeroth själv. Ja, det är möjligt att Kent
            Ekeroth själv betalade 3 000 euro förra året, men jag förmodar
            att också dessa pengar kom från partiets kassa.
          </note>
          <note>
            Det är dags nu, Kent Ekeroth, att ni är uppriktiga. Ni ingår
            i ett organiserat samarbete med ett av de värsta antisemitiska
            partierna i Europa, och ni betalar för detta. Du sitter själv
            i styrelsen, och organisationen är registrerad på Malta av alla
            ställen. Kan du inte vara öppen och berätta vad det handlar om?
          </note>
          <note type="speaker">
            Anf. 103 KENT EKEROTH (SD) replik:
          </note>
          <note>
            Herr talman! Det är roligt att höra Folkpartiet här. Vi var öppna
            med det från första början. Varför tror ni att mitt namn står
            på en hemsida som alla kan surfa in på ifall det skulle vara hemligt?
            Det finns ingen anledning till det. Det har stått där hela tiden.
            Och sedan står Fredrik Malm här och försöker få det att låta som
            att det är hemligt. Om någonting är hemligt skriver man det inte
            på en hemsida som alla kan surfa in på, Fredrik Malm.
          </note>
          <note>
            Avgiften betalades av Sverigedemokraterna, men inte längre. Sverigedemokraterna
            har aldrig fattat beslut om att vara med i någon sammanslutning
            över huvud taget när det gäller EU. Vi kommer förhoppningsvis
            att vara det efter valet. När vi har fattat beslut om vem vi ska
            samarbeta med kommer vi att gå ut med det precis lika öppet som
            från första början.
          </note>
          <note type="speaker">
            Anf. 104 CHRISTIAN HOLM (M) replik:
          </note>
          <note>
            Herr talman! Jag tänker inte ägna mig åt vilka vänner man har
            eller vilket sällskap man befinner sig i, för det kom fram ganska
            tydligt här tidigare.
          </note>
          <note>
            Det är intressant att lyssna på Kent Ekeroth. Oavsett vilket
            tema vi debatterar i kammaren kan man sammanfatta ställningstagandet:
            Nej, ni är emot. Diskuterar vi invandring är ni emot det. Diskuterar
            vi EU är ni emot det. Det är då lite intressant att ställa frågan:
            Vad är alternativet? Det här är ändå en utrikespolitisk debatt.
            Vad vill Kent Ekeroth i utrikespolitiken?
          </note>
          <note>
            Vi kan inte bara säga att vi inte ska vara med i EU och ha allt
            som det har varit. Det innebär ganska mycket för svensk ekonomi.
            Det innebär mycket för jobben och arbetstillfällena i Sverige
            och för våra företag om vi har en mer protektionistisk linje,
            vilket det då blir. Vi kommer ju inte att ha frihandelsavtal med
            alla EU-länder om vi lämnar EU. Vad vill Kent Ekeroth ha i stället?
          </note>
          <note type="speaker">
            Anf. 105 KENT EKEROTH (SD) replik:
          </note>
          <note>
            Herr talman! Julia Kronlid och Johnny Skalin har redogjort exakt
            för vad vi vill. Vi vill ha frihandel inom EU. Christian Holm
            får det att låta som att det inte går att ha frihandelsavtal med
            alla länder i EU utan att vi är med i EU. Vad gjorde vi innan
            vi gick med i EU? Vad gör alla andra länder som har frihandelsavtal
            runt om i världen, som USA som har Nafta. Hur många frihandelsavtal
            finns det i världen?
          </note>
          <note>
            Tror du på riktigt att det är omöjligt att ha frihandel i Europa
            utan EU? I så fall är det en så verklighetsfrånvänd bild att man
            blir rädd. Tror du verkligen att folk inte skulle kunna åka ut
            och studera utan att man är med i EU? Du tror inte att man kan
            utforma sådana avtal utan EU.
          </note>
          <note>
            Vad är det som gör att ni tror att överstatlighet är det enda
            sättet framåt? Tror ni inte att länder kan sluta avtal utan överstatlighet?
            Varför skulle det vara omöjligt? Det finns ingen som någonsin
            har förklarat varför det skulle vara omöjligt.
          </note>
          <note>
            Vi vill bort från överstatligheten, men det hindrar varken öppenhet
            för omvärlden eller frihandel, och det vet du om.
          </note>
          <note type="speaker">
            Anf. 106 CHRISTIAN HOLM (M) replik:
          </note>
          <note>
            Herr talman! Det är inte så att vi kan gå tillbaka och bara skriva
            frihandelsavtal. Ta vårt västra grannland Norge, ett land som
            jag för övrigt bor väldigt nära, som inte är medlem i EU men som
            har vissa frihandelsavtal. Då kan man inte använda Kent Ekeroths
            retorik och tycka att det är fel att vi betalar, för det är ju
            inte så att Norge inte betalar någonting utan har allting fritt.
            De betalar också mycket pengar. Däremot får de ingenting tillbaka.
          </note>
          <note>
            Moderaterna är ett parti som är kritiskt till väldigt mycket
            av det som sker i EU, men det som jag och Moderaterna är positiva
            till är grundidén om det som är det mest besvärande för Kent Ekeroth,
            nämligen den fria rörligheten, inte minst för människor.
          </note>
          <note>
            Vi förespråkar inte heller ett överstatligt samarbete utan ett
            mellanstatligt samarbete. Sedan finns det vissa områden som förvisso
            är överstatliga.
          </note>
          <note>
            Jag är inte så jättegammal, men jag är äldre än Kent. Innan vi
            gick med i EU, 1995, gick jag på gymnasiet. Det var det inte så
            att vi kunde åka ut och studera gratis i övriga Europa. Vi kunde
            inte åka ut och arbeta fritt i övriga Europa. Det kan vi i dag,
            och det är den stora skillnaden, Kent Ekeroth.
          </note>
          <note type="speaker">
            Anf. 107 KENT EKEROTH (SD) replik:
          </note>
          <note>
            Herr talman! Det blir riktigt humoristiskt när Christian Holm
            säger att Moderaterna inte är för ett överstatligt samarbete.
            Kommer du inte ihåg att det var ni som klubbade igenom Lissabonfördraget,
            som ger EU överstatlig makt på alla politiska områden i Sverige?
            Det har du helt glömt, eller? Har du glömt att Moderaterna har
            varit starka förespråkare av precis allt överstatligt sedan vi
            gick med i EU? Varför klubbade ni igenom Lissabonfördraget om
            ni inte är för överstatlighet? Det var ärligt talat ett så dumt
            påstående att man häpnar.
          </note>
          <note>
            Sedan säger du att före 1995 var det helt omöjligt att resa och
            studera i Europa. Men vänta lite nu. Fram till alldeles nyligen
            kunde alla studenter från länder i resten av världen som inte
            var med i EU komma hit och plugga gratis på våra universitet.
            De kunde plugga på de svenska skattebetalarnas bekostnad. Hur
            gick det till? Hur kunde de göra det? Om EU nu är garanten för
            allting och allting bara kan göras genom EU, hur kunde man då
            låta studerande från Kina, som inte är med i EU, få komma hit
            och studera gratis i Sverige? Du vet om att det du säger är struntsnack.
          </note>
          <note type="speaker">
            Anf. 108 DÉSIRÉE PETHRUS (KD) replik:
          </note>
          <note>
            Herr talman! Jag blev lite upprörd när jag hörde de olika lite
            larviga exemplen, när man vet att EU gör så mycket mer än de små
            projekt som Kent Ekeroth nämnde.
          </note>
          <note>
            När det gäller demokrati tycker jag att det är viktigt att se
            att det faktiskt är ganska mycket demokrati jämfört hur du försöker
            beskriva det. Vi har en kommission som fattar beslut. Vi har ett
            ministerråd, och vi sitter i EU-nämnden och talar om vad våra
            ministrar får åka ned och förhandla om. Vi har ett inflytande.
            Vi har EU-parlamentet med de olika parlamentsledamöterna. Och
            vi har Sveriges riksdag som gör subsidiaritetsprövningar av kommissionens
            olika lagförslag. Vi har alltså flera olika som är med och granskar
            EU. Det är ju inte så att det bara är ett EU någonting där borta,
            utan vi är alla delaktiga. Demokrati är alltså en viktig sak.
          </note>
          <note>
            Det som kanske är det viktigaste med EU är fredstanken men också
            handeln med varor. Vad säger Kent Ekeroth om de fyra friheterna
            fri rörlighet för varor, tjänster, kapital och människor? Är inte
            det något som är bra med EU?
          </note>
          <note type="speaker">
            Anf. 109 KENT EKEROTH (SD) replik:
          </note>
          <note>
            Herr talman! Désirée Pethrus tog upp hur fint och demokratiskt
            EU är. Subsidiaritetsprövningar – jättegulligt.
          </note>
          <note>
            Det fanns en tid när alla medlemsstater i hela EU sade nej till
            någonting. Vad tror du hände med det i EU? Man brydde sig inte
            ett dugg. Man kastade ut det genom fönstret. Att samtliga medlemsstater
            sade nej spelade EU-parlamentet absolut ingen roll.
          </note>
          <note>
            Vi kan titta på de folkomröstningar som har genomförts. När Frankrike
            och Holland sade nej till EU:s grundlag, vad gjorde man då? Äsch,
            vi struntar i dem och döper sedan om EU:s grundlag till Lissabonfördraget,
            som i allt väsentligt är exakt likadant, och så kör vi igenom
            det i parlamentet utan att fråga folket.
          </note>
          <note>
            När Irland sedan fick rösta 2009 sade man: Aj aj, nu måste vi
            nog lära dem att rösta rätt. Det blev en massiv kampanj från EU
            och en massa pengar till ja-sidan. Året därpå röstade de ja.
          </note>
          <note>
            Svenska folket fick aldrig tillfrågas, trots att sju av tio ville
            ha en folkomröstning.
          </note>
          <note>
            EU är inte demokratiskt. EU är en stor byråkrati som är helt
            ogenomskådlig och som struntar fullständigt i vad folket tycker.
          </note>
          <note type="speaker">
            Anf. 110 DÉSIRÉE PETHRUS (KD) replik:
          </note>
          <note>
            Herr talman! Vi har våra ministrar, vi har en kommission och
            vi har EU-parlamentet och riksdagen som fattar beslut. Vi är ju
            flera som är med och fattar beslut. Det finns ingen som sitter
            någon annanstans och fattar beslut över huvudet på oss. Några
            kan välja att göra samarbeten och sådant som vi inte deltar i,
            men det finns ingen som fattar egna beslut över våra huvuden.
          </note>
          <note>
            Lissabonfördraget går just ut på att öka makten till parlamenten
            och vidga så att EU-parlamentet är med i mycket högre grad än
            tidigare. Vi i parlamenten har också fått större medbestämmanderätt.
            Lissabonfördraget har alltså kommit till för att försöka få mer
            parlamentariker och folkligt inflytande. Jag förstår inte varför
            ni ger er på just det.
          </note>
          <note>
            Det blev gult kort för förslaget om en europeisk åklagarmyndighet,
            och jag har svårt att se hur EU ska kunna driva igenom något som
            ingen kommer att rösta på.
          </note>
          <note type="speaker">
            Anf. 111 KENT EKEROTH (SD) replik:
          </note>
          <note>
            Herr talman! Låt mig ta några exempel på saker som har beslutats
            av EU, som tvingar Sverige. Riksdagen ville att vi skulle ha allmän
            skyddsjakt på skarv i Sverige, men EU sade nej. Svenska folket
            ville ha skyddsjakt, men EU sade: Nej, det får ni inte. Vi är
            ledsna, men vi bestämmer, inte ni.
          </note>
          <note>
            EU har tagit bort obligatorisk avmaskning av djur som kommer
            in i landet, vilket har ökat smittspridningen av en obotlig parasit
            som kan komma in i människor. Men vi får inte avmaska på grund
            av EU.
          </note>
          <note>
            År 2009 hade 30 procent av lagarna i riksdagen sitt ursprung
            i EU. 60–70 procent av dagordningen på lokal nivå kommer från
            EU.
          </note>
          <note>
            Du talar om Lissabonfördraget som något fint och gulligt för
            att vi fick medbestämmande, Désirée Pethrus. Men Lissabonfördraget
            gjorde att EU blev en juridisk person och att alla politiska områden
            lades under EU:s överstatliga makt. Om svenska folket genom riksdagen
            tycker något kan EU säga: Vi bryr oss inte om vad ni tycker. Vi
            gör det ändå.
          </note>
          <note>
            Det är inte demokratiskt.
          </note>
          <note type="speaker">
            Anf. 112 ULRIK NILSSON (M) replik:
          </note>
          <note>
            Herr talman! Jag har med intresse lyssnat på debatten, och jag
            lyssnade på Julia Kronlid när hon inledningsvis gjorde klart att
            Sverigedemokraterna förordar samarbete i Europa och ett fördjupat
            samarbete i Norden. Om Kent Ekeroth är uttolkare av samarbete
            i Europa så bäva månde Norden.
          </note>
          <note>
            Skämt åsido, jag saknade en del i de inlägg jag har hört från
            Sverigedemokraterna, och det är vad ni har för uppfattning om
            världen utanför EU, som man uppenbart kritiserar, eller Norden.
            Vad säger ni i nedrustningsfrågor? Vad säger ni i frihandelsfrågor?
            Vad säger ni i biståndsfrågor? Vad säger ni i utvecklingsfrågor
            i stora delar av världen?
          </note>
          <note>
            Det här är en utrikespolitisk debatt. Det är inte en debatt begränsad
            till EU, Nordiska rådet eller något annat. Vad säger ni om hela
            den spännande värld som ligger där ute?
          </note>
          <note type="speaker">
            Anf. 113 KENT EKEROTH (SD) replik:
          </note>
          <note>
            Herr talman! Det är nästan ståuppkomik i kammaren ibland. Här
            kommer Ulrik Nilsson och berättar för mig vad jag får tala om
            i den utrikespolitiska debatten. Några talare har fokuserat på
            Syrien, några på Israel och några, som jag, på EU. Men det får
            jag inte göra för Ulrik, för han vill hellre tala om sju åtta
            ämnen som jag ska sammanfatta för Ulrik på en minut.
          </note>
          <note>
            Det kanske går så snabbt att sammanfatta Moderaternas utrikespolitik,
            men jag tänker inte på en minut stå här och upprepa vad Julia
            Kronlid och Johnny Skalin har sagt om vår utrikespolitik bara
            för att Ulrik Nilsson tycker att det inte passar att tala om det
            överstatliga monstret EU. Jag är ledsen, Ulrik.
          </note>
          <note type="speaker">
            Anf. 114 ULRIK NILSSON (M) replik:
          </note>
          <note>
            Herr talman! Ibland blir man förvånad. Ståuppkomiker har jag
            aldrig tidigare blivit beskylld för att vara, och jag vet inte
            om det är bra eller dåligt att bli det.
          </note>
          <note>
            Det jag ställer frågor om är vad jag tror att svenska väljare
            vill veta. Det sades tidigare i debatten att ni ger klart besked
            om att ni inte tänker ge besked. Är det detta ni önskar att svenska
            väljare ska veta om var Sverigedemokraterna står utrikespolitiskt?
          </note>
          <note>
            Detta är viktigt. Det som händer utomlands är viktigt för ett
            litet internationellt anpassat land med stor handel. Det spelar
            roll för svenska jobb. Det spelar roll för möjligheter för svenska
            elever. Det spelar roll för hela Sverige vad som händer där ute
            i världen.
          </note>
          <note>
            Låt mig referera till en känd reklamfilm. Det börjar bli bra
            när vi kan säga att något är made by Sweden och inte bara in Sweden,
            för Sverige är i dag en vacker mosaik, en blandning av impulser
            och idéer.
          </note>
          <note>
            Vad tycker Sverigedemokraterna om världen där ute?
          </note>
          <note type="speaker">
            Anf. 115 KENT EKEROTH (SD) replik:
          </note>
          <note>
            Herr talman! Jag blev nästan lite förvånad när Ulrik sade att
            han hade lyssnat på vad Julia sade i debatten. Jag tänkte att
            han kanske hade snappat upp att vi vill ha frihandel och hela
            faderullan. Men sedan insåg jag att han inte hade gjort det eftersom
            han sade att han inte vet vad vi vill trots att Julia och säkert
            även Johnny sagt det i otaliga utrikespolitiska debatter. Jag
            förstår inte vad som är svårt att förstå. Vi vill ha frihandel
            i Europa.
          </note>
          <note>
            Varför säger Ulrik att han har lyssnat och ställer sedan frågor
            som han nyss har hört svaret på? Det är fantastiskt.
          </note>
          <note>
            Sverigedemokraterna har inte hymlat. Vi vill ha frihandel och
            utbyte med universitet. Allt detta går att göra utan ett överstatligt
            monster som dikterar våra lagar och våra förutsättningar i vårt
            land.
          </note>
          <note>
            Inget annat parti i denna kammare bryr sig speciellt mycket om
            det. Ni är jätteglada över Lissabonfördraget och maktöverföringen,
            och sedan tror ni att det har något med fred att göra. Demokrati
            bygger fred, inte en överstatlig koloss.
          </note>
          <note type="speaker">
            Anf. 116 JACOB JOHNSON (V):
          </note>
          <note>
            Herr talman! I slutet av mars äger nya lokalval rum i Turkiet.
            Genomförandet av dessa blir ett viktigt test på hur demokratin
            utvecklas.
          </note>
          <note>
            I samband med de föregående lokalvalen i mars 2009 deltog jag
            som frivillig valövervakare i den kurddominerade delen av landet.
            Det dåvarande prokurdiska partiet DTP, Demokratiska samhällspartiet,
            hade stora framgångar och vann ett stort antal borgmästarplatser.
            Men bara ca 14 dagar efter valet påbörjade Turkiet det som kom
            att bli massarresteringar av folkvalda kurdiska politiker. I dag,
            snart fem år senare, sitter fortfarande tusentals politiker, människorättsaktivister
            med flera fängslade och väntar på sina domar.
          </note>
          <note>
            Den turkiska författningsdomstolen förbjöd sedan – i sedvanlig
            ordning, måste man säga – DTP under hösten 2009, varpå ett nytt
            prokurdiskt parti, BDP, Freds- och demokratipartiet, bildades.
          </note>
          <note>
            Det var inte bara DTP-politiker som fängslades utan även människorättsaktivister,
            till exempel advokaten och vice ordföranden för Human Rights Association
            of Turkey, Muharrem Erbey. Erbey sitter sedan julen 2009 fängslad
            i Diyarbakır. Han är åtalad bland annat för att under ett besök
            i Sveriges riksdag på inbjudan av det i riksdagen befintliga nätverket
            SSKT, Svenska stödkommittén för mänskliga rättigheter i Turkiet,
            ha uttalat sig kritiskt om situationen för mänskliga rättigheter
            i sitt land.
          </note>
          <note>
            Jag har besökt Erbey och hans medåtalade i fängelset i Diyarbakır
            och följt rättegången på plats vid olika tillfällen, senast för
            drygt en månad sedan. Domstolen i Diyarbakır har inte kunnat visa
            att Erbey begått någon terrorhandling, vilket genomgående gäller
            för övriga åtalade. De åtalade har däremot verkat för sitt folks
            rättigheter på olika sätt – rätten till sitt eget språk, rätten
            till självstyre och rätten att få sin kurdiska identitet erkänd.
            Den turkiska statens svar på dessa krav – fängslanden och anklagelser
            om terrorism – är helt oacceptabelt. Kurdernas krav måste mötas
            i en fredlig demokratisk process, inte genom rättsliga övergrepp.
          </note>
          <note>
            Enligt min uppfattning strider Turkiets behandling av de fängslade
            i de så kallade KCK-rättegångarna mot den europeiska konventionen
            angående skydd för de mänskliga rättigheterna och de grundläggande
            friheterna, särskilt mot dess artikel 6 om rätten till en rättvis
            rättegång inom rimlig tid. Det har alltså snart gått fem år sedan
            dessa fängslanden började.
          </note>
          <note>
            Det är dock glädjande att konstitutionsdomstolen i Turkiet i
            några uppseendeväckande domar före jul beslöt att fängslandet
            av ett antal folkvalda parlamentariker var olagligt. Bland annat
            gäller det några ledamöter från det prokurdiska partiet BDP i
            parlamentet i Ankara. Dessa har nu frisläppts och har kunnat sväras
            in i det turkiska parlamentet.
          </note>
          <note>
            Konstitutionsdomstolen angav som domskäl dels att fängslandet
            av folkvalda parlamentariker strider mot det turkiska folkets
            vilja, dels att de fängslade politikerna hade suttit häktade oproportionerligt
            lång tid.
          </note>
          <note>
            Herr talman! Det är en skam för Turkiet när personer som Erbey
            behandlas på detta sätt. Turkiet måste, om landet gör anspråk
            på att bli medlem i EU, respektera politiska motståndares och
            människorättsföreträdares rätt att fredligt föra fram sina åsikter.
            Turkiets hantering av de så kallade KCK-rättegångarna strider
            också enligt min uppfattning mot innebörden av Köpenhamnskriterierna,
            vars uppfyllande måste ske för medlemskap i EU.
          </note>
          <note>
            Herr talman! Om ett land ska kunna bli medlem i EU måste det
            som sagt uppfylla Köpenhamnskriterierna. Egentligen är väl till
            och med kravet att landet i fråga måste uppfylla dessa innan medlemsförhandlingar
            kan påbörjas. Bland kriterierna ingår det politiska kriteriet
            som omfattar krav på stabila institutioner som garanterar demokrati,
            mänskliga rättigheter, en fungerande rättsstat och skydd för nationella
            minoriteter. Man kan verkligen fråga sig om detta är fallet när
            det gäller Turkiet, inte minst med tanke på till exempel fallet
            Muharrem Erbey.
          </note>
          <note>
            Det politiska kriteriet innehåller också explicit kravet på en
            fungerande rättsstat. Bara för några dagar sedan klubbade AKP-regeringen
            igenom en lag i det turkiska parlamentet som ger myndigheter rätt
            att begränsa användningen av internet, vilket har lett till kritik
            bland annat från EU-kommissionen. Kommissionen anser att den nya
            lagen innebär avsevärda inskränkningar i yttranderätten. Erdoğan
            har också skaffat sig mer makt över polis- och domstolsväsendet.
          </note>
          <note>
            Sverige och EU måste hävda och driva att Turkiet, om landet ska
            kunna bli medlem i EU, måste slå vakt om yttrandefriheten och
            en rättsapparat som lever upp till de internationella krav som
            till exempel den europeiska konventionen angående skydd för de
            mänskliga rättigheterna och de grundläggande friheterna innebär.
            Samtidigt ska rättsapparaten vara fristående och oberoende av
            den exekutiva politiska makten.
          </note>
          <note type="speaker">
            Anf. 117 CHRISTIAN HOLM (M) replik:
          </note>
          <note>
            Herr talman! Vi har tidigare diskuterat detta, och jag har ställt
            frågor till ett antal ledamöter under dagen, så även till Jacob
            Johnsons kollega Torbjörn Björlund. Men jag tycker inte att jag
            fick några riktiga svar.
          </note>
          <note>
            Det gäller utrikespolitiken och den hållning Sverige har. Vi
            ser vad som i dag händer i Kiev och Ukraina och vad som har hänt
            under den senaste tiden. Tyvärr är det lite tyst om det som händer
            och sker i Venezuela på andra sidan Atlanten, där den så kallade
            socialistiska revolutionen pågår. Förtrycket ökar, friheten minskar
            och regimen beskjuter, fängslar, mördar och förtrycker sin befolkning.
          </note>
          <note>
            Traditionellt sett har jag stått här i talarstolen och fått ett
            uttalat stöd från vänsterpartister när det gäller regeringen i
            Venezuela. Jag redogjorde även lite för Torbjörn Björlunds reseberättelse
            från Kuba. När det gäller dessa två länder, som har sin socialistiska
            revolution och där förtrycket är stort, vore det intressant att
            veta vad Jacob Johnsons inställning är: Är Kuba och Venezuela
            demokratier? Eller kan man framför allt säga att Kuba och Venezuela
            är diktaturer?
          </note>
          <note type="speaker">
            Anf. 118 JACOB JOHNSON (V) replik:
          </note>
          <note>
            Herr talman! Tack för denna replik angående mitt inlägg om situationen
            i Turkiet!
          </note>
          <note>
            När det gäller situationen i Venezuela och Kuba finns det mycket
            att säga. Demonstrationerna och våldet i Venezuela är till exempel
            oroande. Dock är den regering som sitter folkvald och vann senaste
            valet i Venezuela.
          </note>
          <note>
            När det gäller Kuba finns det allvarliga brister där liksom i
            många andra länder. Det finns till exempel inget flerpartisystem,
            vilket jag och Vänsterpartiet anser att ett land ska ha om det
            ska uppfylla de krav på demokrati som vi tycker ska råda här i
            Sverige och i andra länder.
          </note>
          <note type="speaker">
            Anf. 119 CHRISTIAN HOLM (M) replik:
          </note>
          <note>
            Herr talman! Det var intressant. Anledningen till att jag frågar
            är att detta är intressanta, viktiga och principiellt stora frågor.
            Vi har diskuterat Alliansen här i dag. Vi är fyra partier som
            har en enad utrikespolitik. Vi har ett val – ett demokratiskt
            val – här i Sverige i september. Det som är intressant för väljarna
            att veta är vad som kommer därefter. Har vi då en regering som
            kommer att uttala att länder som Venezuela och Kuba inte är odemokratiska?
          </note>
          <note>
            Jag har hittills aldrig kunnat få en vänsterpartist att säga
            att Kuba, en av de hårdföra diktaturerna i världen, är en diktatur.
            De säger i stället att det finns vissa utmaningar. Jag har svårt
            att tro att detta är Socialdemokraternas linje, och jag hoppas
            att det inte heller är Miljöpartiets linje.
          </note>
          <note>
            Det är ganska väsentliga skillnader. Visst – Berlinmuren föll,
            och Sovjet kollapsade. Dessa socialiststater kan man inte stödja
            längre. Men Kuba och Venezuela existerar i dag. De stöder varenda
            grym regim runt om i världen. Det är ganska viktigt, Jacob Johnson,
            huruvida du anser att de är demokratier eller diktaturer.
          </note>
          <note type="speaker">
            Anf. 120 JACOB JOHNSON (V) replik:
          </note>
          <note>
            Herr talman! Det finns hundratals regimer i världen som inte
            är fulla demokratier. Vi har till exempel Saudiarabien. Jag vet
            att regeringens företrädare hade svårt att kalla Saudiarabien
            för en diktatur. Vi har Kina. Det är länder som vi måste förhålla
            oss till, utveckla handel med och så vidare.
          </note>
          <note>
            När det gäller Kuba är en av de viktigaste frågorna, som förtjänar
            att understrykas, att USA:s blockad måste hävas. Det gladde mig
            att kunna läsa Dagens Nyheter för någon vecka sedan, där man i
            ledaren också ansåg att USA:s blockad mot Kuba bör hävas.
          </note>
          <note>
            Kuba är som sagt inte en demokrati, enligt vårt sätt att se det.
          </note>
          <note type="speaker">
            Anf. 121 ANNELIE ENOCHSON (KD):
          </note>
          <note>
            Herr talman! Det finns ett land i världen som fascinerar genom
            att det har det största antalet Nobelpristagare per capita. Det
            är Israel med sina tolv Nobelpristagare under sin 65-åriga statshistoria.
          </note>
          <note>
            Israel, som är lika stort till ytan som Småland, har cirka åtta
            miljoner invånare varav 75 procent är judar och ca 20 procent
            är israeliska araber. Medellivslängden för män i Israel är högre
            än i Sverige. Landet Israel har lägre arbetslöshet än Sverige
            och ligger på 6 procent.
          </note>
          <note>
            Medicinskt ligger israelisk sjukvård i världstopp, och landets
            sjukhus håller högsta västerländska nivå. Ca 200 000 palestinska
            patienter erhöll medicinsk behandling på Israels sjukhus under
            2012, varav 21 000 var barn. Just nu har Israel ett fältsjukhus
            nära gränsen till Syrien där skadade syrier tas emot för behandling.
            Svårt skadade förs för behandling och vård till större sjukhus
            inne i Israel.
          </note>
          <note>
            Israel är ett av de få länder i världen där ökenarealen ersätts
            med uppodlad jord. Det israeliskt utvecklade droppbevattningssystemet
            sparar vatten, och det datorstyrda systemet har blivit en stor
            exportartikel. Mer än 75 procent av landets avloppsvatten återförs
            till träd och bomullsplanteringar efter en höggradig rening.
          </note>
          <note>
            Israel har ökat avsaltningen av havsvatten, vilket innebär att
            80 procent av landets dricksvattenbehov under detta år kan täckas
            av avsaltat havsvatten.
          </note>
          <note>
            Miljömedvetenheten ligger i framkant, och Israel var först när
            det gäller småskaligt tillvaratagande av solenergi för hushållen.
            På alla hustak sitter varmvattenpaneler som värmer vattnet i en
            behållare till hushållen. Förutom solenergi satsar man på vindenergi
            i bergstrakterna. Vid kusten i Jaffa finns en försöksanläggning
            för vågkraft.
          </note>
          <note>
            Den stora uppkomsten av it-företag är fascinerande för att vara
            i ett så pass litet land som Israel. På Nasdaqbörsen i New York
            är fler israeliska företag noterade än företag från hela Europa
            tillsammans. Några exempel är läkemedelsföretaget Teva och mobilföretagen
            Comverse och Check Point. Företaget Comverse har sms och voice
            mail med tillhörande debiteringssystem i sin produktportfölj.
          </note>
          <note>
            De medicinska innovationerna ökar ständigt i antal, liksom tillkomsten
            av nya läkemedel. Företaget Teva har tagit fram läkemedel för
            att hejda ms och Parkinsons sjukdom. Ett annat medicinskt teknikföretag
            är Given Imaging som har tagit fram en unik pillerkamera för diagnostik
            av tarmåkommor. Det är en videokamera i miniatyr som med en radiosändare
            ryms i en kapsel, lik ett större vitaminpiller, som sväljs och
            fotograferar tarmarna medan den passerar dem.
          </note>
          <note>
            Herr talman! Hur kommer det sig att landet Israel fascinerar
            så många och alltid är lika aktuellt i våra medier? Kan det bero
            på deras enorma innovationsförmåga och framåtanda som jag nämnde
            ovan? Kan det bero på att Israel är den enda demokratin med medborgerliga
            rättigheter i en omgivning av länder där inbördeskrig och ständiga
            brott mot de mänskliga rättigheterna pågår? Kan det bero på att
            den judiska staten Israel är det enda landet i Mellanöstern där
            de kristna ökar i antal? Nej, trots allt detta positiva som Israel
            bidrar med till världen är det Israel som FN vänder sig mest emot
            när det skrivs resolutioner. Under 2013 antogs 23 resolutioner
            i FN:s kommitté för mänskliga rättigheter. 21 av dem kritiserar
            Israel, övriga 3 behandlar resten av världen. Till exempel Nordkorea
            nämns inte. I grannlandet Syrien har det under det snart treåriga
            inbördeskriget dödats 140 000 människor, och miljontals människor
            är på flykt inom och utanför landets gränser. I ett annat grannland,
            Egypten, har hundratals kyrkor bränts, och den kristna koptiska
            minoriteten flyr landet. Den arabiska våren har i hela Mellanöstern
            gått över i en kristen vinter där kristna flyr och mördas, utom
            i Israel. Varför fördöms inte detta av FN?
          </note>
          <note>
            FN-organet Unesco hade sedan länge planerat en utställning med
            namnet Folket, boken, landet: 3 500 år av samhörighet mellan det
            judiska folket och Det heliga landet . Detta är en utställning
            som är vetenskapligt framtagen av experter från hela världen.
            I början av året sköts denna utställning upp efter önskemål från
            22 arabstater. Man häpnar över att Unesco faller undan för påtryckningar
            och historisk revisionism.
          </note>
          <note>
            Israel är värt att diskuteras och uppmärksammas för allt det
            positiva det bidrar med till världen. Därför vill jag i denna
            utrikesdebatt ge en annan syn på landet Israel som en motpol till
            den enögdhet som ofta präglar svensk mediedebatt och som vi har
            sett exempel på här i dag i kammaren.
          </note>
          <note>
            Kristdemokraterna är en vän till landet Israel och det är jag
            glad för.
          </note>
          <note type="speaker">
            Anf. 122 CHRISTIAN HOLM (M):
          </note>
          <note>
            Herr talman! Våldets Ukraina har stått i fokus i debatten, i
            medierna och i många olika sammanhang den senaste tiden. I går
            kunde vi se hur våldet eskalerade, och den ukrainske presidenten
            får alltmer blod på sina genomkorrupta händer. Rapporter om skadade
            och allt fler döda och andra rapporter om förtryck fortsätter
            att strömma in. Vi står sida vid sida med alla de som stöder fredliga
            protester och kräver sin rätt till frihet och demokrati. Jag har
            kontinuerlig kontakt med vänner på Majdan i Kiev och får löpande
            rapporter om de övergrepp och hemskheter som sker. Mitt stöd,
            och min solidaritet, till frihetsförsvararna på Majdan såväl som
            i övriga Ukraina är djupt och genuint.
          </note>
          <note>
            Sverige och EU måste fortsätta sitt engagemang för ett öppet
            och fritt Ukraina. Om inga framsteg sker måste vi tillsammans
            med övriga EU-länder överväga vilka åtgärder som kan vidtas för
            att skruva upp trycket på den förtryckande regimen. Det är viktigt
            att vi gör det i EU-sammanhang, det är viktigt att regeringen
            gör det, det är viktigt att riksdagen gör det och det är viktigt
            att vi som enskilda parlamentariker gör det. Vi har haft diskussionen
            här under dagen i dag, och vi vet att det finns samarbeten. Jag
            skulle vilja uppmuntra mina kolleger i andra partier att också
            sätta tryck på sina samarbetspartier i Ukraina. Bland annat Viktor
            Janukovitjs parti som har ett ingående samarbetsavtal med den
            socialdemokratiska gruppen i Europaparlamentet.
          </note>
          <note>
            År 2014 är ett år som har präglats av internationell politik,
            många händelser och mycket bedrövelser i internationell politik,
            inte minst i sportsammanhang. Kriget i Syrien fortsätter. Regimen
            och de oppositionella strider med mänskligt lidande som är enormt
            som följd, och därav uppstår också stora flyktingströmmar. I Mali,
            Centralafrikanska republiken och tyvärr alldeles för många fler
            länder pågår krig, konflikt eller förtryck. I Venezuela, som jag
            nyligen diskuterade, pågår ett, liksom i Ukraina, förtryck som
            man demonstrerar mot, och resultatet är våld och död. Ansvaret
            för det har Venezuelas president och hans regering.
          </note>
          <note>
            De ständigt återkommande rapporterna från det kommunistiska Nordkorea
            är också aktuella. En FN-kommission på uppdrag av UNHCR presenterade
            i veckan att regimen under ledning av Kim Jong Un gjort sig skyldig
            till brott mot mänskligheten och att ärendet nu borde hamna hos
            den internationella brottmålsdomstolen i Haag. Man kan tycka att
            det inte är en dag för tidigt som en sådan rapport kommer.
          </note>
          <note>
            Herr talman! I Europa har vi länder vars utveckling inte alltid
            går i den demokratiska riktning man skulle önska. Det gäller tyvärr
            inte enbart Ukraina. I maj i år kommer världsmästerskapen i ishockey
            att hållas i Vitryssland, den mest förtryckande regimen i Europa.
            Vi har precis fått medaljer i Sotji, och det är bara att gratulera
            våra svenska idrottsutövare till ett fantastiskt OS. Däremot kan
            vi inte gratulera de ryska invånarna till Putins förtryck och
            till att denne Putin i och med OS får en enorm möjlighet att visa
            upp sig själv och sin regim gentemot sin befolkning. Däremot är
            det glädjande att det har skett protester internationellt. Man
            vill måla upp en bild av ett modernt, demokratiskt och öppet land,
            vilket man i värsta fall lyckas med, men det är viktigt att vi
            gör vad vi kan för att visa att så inte är fallet. Det kan vara
            lätt att glömma i glädjeyran över de framgångar vi har idrottsligt.
            Vi har sett journalister fängslas eller mördas genom åren. Vi
            har hört och sett vidriga berättelser, bilder och filmer av hbt-personer
            i Ryssland. Vi har sett politisk opposition fängslas, och vi har
            sett mycket annat som inte hör hemma i någon form av demokratiskt
            land.
          </note>
          <note>
            Det är inte otroligt att Vitryssland förbereder sig på samma
            sätt som Azerbajdzjan gjorde inför Eurovision förrförra året,
            som man har gjort inför OS i Ryssland eller som man gör inför
            andra större kultur- eller idrottsevenemang. Här vilar ett stort
            ansvar på idrottsförbunden. Vi ska inte hänga ut enskilda idrottsutövare,
            för de gör det som de är bäst på, nämligen ser till att vinna
            medaljer i OS. Men tyvärr, herr talman, förefaller IOK, det internationella
            ishockeyförbundet och andra idrottsförbund vara helt tondöva gällande
            sitt eget ansvar och effekten av deras beslut på mänskliga rättigheter
            och för det vardagliga livet för befolkningen i de länder där
            evenemangen äger rum.
          </note>
          <note>
            Själv ifrågasätter jag nyttan av att uppmuntra odemokratiska
            regimer att stå som värdländer, för det får konsekvenser som sällan
            är positiva. Det är få världsledare som åker till OS i Sotji,
            och jag hoppas att det kommer tydliga uttalanden från politiker
            och andra när det gäller hockey-VM. Sverige är ett land som står
            upp för mänskliga rättigheter, som står upp för frihet och som
            står upp för att stärka barns och kvinnors rättigheter med mera.
            Vi är aktiva internationellt, det är viktigt, och det bekräftas
            när vi nu får rapporter om att Sverige är ett av de ledande länderna
            i EU när det gäller utrikespolitik. Det är jag glad över, det
            är jag stolt över och det är det som alliansregeringen levererar.
          </note>
          <note type="speaker">
            Anf. 123 JAN LINDHOLM (MP):
          </note>
          <note>
            Herr talman! Trots en tio sidor lång utrikespolitisk deklaration
            och totalt 40 minuters talartid för utrikesministern i talarstolen
            hittar jag inte ett enda ord om barnarbete. Jag förstår av det
            jag har hört här senare att det är lätt för er som sysslar med
            utrikespolitik att fastna vid de nära och mest aktuella frågorna.
            Utrikesministern nämner dock ett flertal gånger det faktum att
            vi lever i en globaliserad värld. Det håller jag verkligen med
            om, liksom att vi inte kan undgå att påverkas av det.
          </note>
          <note>
            I måndags hade vi besök här i riksdagen av Kailash Satyarthi.
            Han är ordförande för organisationen Global March Against Child
            Labour. Han berättade för oss att ca 160 miljoner barn runt om
            i världen arbetar. Av dem arbetar hela 115 miljoner under något
            som kan liknas vid slavliknande förhållanden.
          </note>
          <note>
            Fattigdomsbekämpning är oerhört viktigt, precis som bistånd vid
            katastrofer. Men man får inte glömma att orsakerna till instabilitet
            och problem i många samhällen många gånger går att finna i bristande
            försörjningsmöjligheter. Bodil Ceballos som talade för Miljöpartiet
            talade en hel del om vädret och om hur ett förändrat klimat kan
            slå ut möjligheterna till försörjning och på det sättet skapa
            ökad migration.
          </note>
          <note>
            Det globala strukturfelet barnarbete bidrar såväl till att vuxna
            görs arbetslösa och får svårt med försörjningen som till att bromsa
            förutsättningarna för en positiv utveckling i världen. Barn ska
            gå i skolan, inte arbeta, om vi ska få utveckling både lokalt
            och globalt.
          </note>
          <note>
            Klimatförändring och barnarbete är därför två hot mot stabilitet
            och fred. Eftersom fred på jorden är den grundläggande förutsättningen
            för ett hållbart samhällsbygge i en globaliserad tillvaro måste
            båda dessa problem hanteras. Jag saknar därför inte bara klimatfrågan
            i deklarationen utan även frågan om barnarbete.
          </note>
          <note>
            Nordiska rådet antog för ett antal år sedan en rekommendation
            till de nordiska regeringarna. Det gällde att i EU och FN öka
            ansträngningarna för att förmå världens ledare att tänka efter
            i förväg om hur framtida konflikter kan hanteras bättre, särskilt
            med fokus på växande migrationsströmmar som i framtiden kan bli
            ett allt större inslag vid konflikter än vi sett tidigare.
          </note>
          <note>
            Jag har ställt uppföljningsfrågor till de nordiska regeringarna
            med anledning av denna rekommendation och vet alltså att de olika
            länderna prioriterar frågan olika. Men med anledning av de senaste
            årens växande migrationsströmmar, inte minst från Afrika, frågar
            jag er som representerar allianspartierna rakt på sak: Instämmer
            den svenska regeringen i Nordiska rådets bedömning att det är
            viktigt med globala överenskommelser eller regelverk för att i
            framtiden på ett humanare och mer konstruktivt sätt kunna möta,
            om det nu skulle bli fallet, betydligt större migrationsströmmar
            än vi har sett i dag?
          </note>
          <note>
            Om ni skulle känna till att det pågår ett arbete utifrån den
            rekommendationen skulle jag gärna vilja veta hur det går med det
            arbetet.
          </note>
          <note>
            I deklarationen nämndes utvecklingen av ett partnerskap med Kina,
            men det nämndes inte något om Kinas ansträngda relationer i sitt
            närområde. Där finns växande konflikter kring fiskerättigheter,
            olja och andra förmodade resurser i Kinesiska havet där såväl
            Japan som Filippinerna, Vietnam och Kina har starka intressen.
            Även USA har intressen i området som de bevakar. Mitt i denna
            smet ligger Taiwan, ett litet land som försöker undgå att dras
            in i dessa konflikter.
          </note>
          <note>
            Ett sätt att visa att regionen inte är Kinas bakgård där de kan
            göra vad som helst är att öka samverkan mellan Europa och Taiwan.
            Ni kanske inte vet att 13 av EU:s medlemsländer redan har transportavtal
            med Taiwan för flygtrafik. Borde inte Sverige kunna bli det 14:e
            landet i EU som inleder ett sådant samarbete?
          </note>
          <note>
            När de stora bjässarna skramlar med vapen är det bara genom tydlig
            närvaro som vi små länder kan hjälpa till att hålla moralens och
            fredens flagga högt. Utbyte i form av turism och handel har genom
            människans hela existens varit ett verktyg för fred, vilket utrikesministern
            – eller alla svenska utrikesministrar genom åren – brukar peka
            på. Jag tror inte att Kina helt blundar för Sveriges intressen
            även om vi är ett litet och för Kina tämligen obetydligt land.
            Vad tror allianspartierna?
          </note>
          <note>
            Jag tänkte sammanfatta mina frågor så här: Varför deltog inte
            en svensk minister vid den stora konferensen om avskaffande av
            barnarbete i oktober i Brasilien? Är det en fråga som regeringen
            inte bryr sig om? Förstår inte allianspartierna de problem som
            barnarbete skapar? Har regeringen ambitionen att Sverige blir
            det 14:e landet i EU, och det första i Norden, som tecknar ett
            transportavtal för flygtrafik mellan Sverige och Taiwan?
          </note>
          <note>
            Slutligen: Ser den svenska regeringen något behov av att det
            utvecklas ett mer omfattande, globalt regelsystem för att i framtiden
            på ett humanare och konstruktivare sätt kunna möta, om så skulle
            bli fallet, betydligt större migrationsströmmar än dem vi ser
            i dag?
          </note>
          <note type="speaker">
            Anf. 124 AMINEH KAKABAVEH (V):
          </note>
          <note>
            Herr talman! Jag vill använda mina sex minuter till att lyfta
            fram några frågor om Mellanöstern, särskilt barns och kvinnors
            mänskliga rättigheter.
          </note>
          <note>
            Vi vet att fokus i dag läggs alltför mycket på handelsavtal och
            handelsförbindelser. Mycket mindre fokus läggs på rättvisa och
            mänskliga rättigheter – särskilt kvinnors och barns rättigheter.
            Därför vill jag instämma med föregående talare att barnarbete
            och barns perspektiv helt enkelt inte är med i den här utrikesdeklarationen
            och debatten.
          </note>
          <note>
            Det går inte att tala om demokrati, om till exempel en dialog,
            när det gäller Iran. Den islamiska regimen öppnar å ena sidan
            för dialog med västvärlden, å andra sidan dödar, mördar, torterar
            och fängslar den sina politiska motståndare. Många sitter i Irans
            fängelser i dag därför att de har kämpat mot barnarbete trots
            att Iran är ett av länderna som har skrivit under barnkonventionen.
            Det finns folk som sitter i fängelse för att de vill ha lön för
            den möda och det arbete de gör. Det finns folk som sitter i fängelse
            och torteras för att de helt enkelt på lösa grunder anses vara
            Guds fiender enligt iransk lag.
          </note>
          <note>
            Så fort dialogen med väst har öppnats för att rädda den iranska
            politiken och den iranska ekonomin som är i djup kris är det fråga
            om uran och kärnvapenteknik. Det är då också en väg för att öppna
            för handel. Då står alla utrikesministrar beredda att komma dit,
            eller de flesta, inklusive vår Carl Bildt. Det är bra. Det är
            bra att ha en dialog med länder som Iran, diktaturer, brutala
            länder i Mellanöstern. Men det handlar om hur man använder den
            dialogen. Jag vill fråga: Använder man den för att lyfta upp kvinnors
            mänskliga rättigheter, det fria ordet, demokrati, minoriteters
            rättigheter och kurdernas rättigheter? Jag kommer även att ta
            upp det senare med utrikesminister Carl Bildt.
          </note>
          <note>
            En annan viktig fråga när det gäller Mellanöstern är Syrien.
            Fokus har flyttats från mördande av barn, av de civila, till kärnvapen
            och andra större frågor som är mer intressanta för USA, för Europa
            och för Ryssland. Vi hör och ser dagligen att barn, kvinnor och
            oskyldiga från alla håll mördas.
          </note>
          <note>
            Alla som bär vapen i Syrien gör det med stöd av väst och med
            stöd av alla regeringar som har en röst i FN. Ingen höjer på ögonbrynen
            när det gäller att Qatar och Saudiarabien, till och med USA, skickar
            vapen till de grupperingar som finns i dag. De har skapats av
            väst och regimerna runt omkring och de har en röst i FN. Hundratusentals
            oskyldiga har mördats, och flera miljoner är på flykt.
          </note>
          <note>
            Sverige står för en stor del av notan när det gäller bistånd,
            men vi vet inte om biståndet används för den prioriterade målgruppen,
            det vill säga för kvinnor och barn. Det finns flera ledamöter
            i kammaren som vill ta reda på om pengarna har använts för barn
            och kvinnor som ju är krigets offer.
          </note>
          <note>
            När det gäller debatten om fred och säkerhet i Mellanöstern,
            kurderna i Turkiet, Syrien och Palestina är frågan om det finns
            möjligheter till en stabil fred och demokrati utan kvinnornas
            deltagande, alltså om halva befolkningen borträknas; mer än 51
            procent av befolkningen är kvinnor. Här har Sverige ett ansvar.
            Här har vi en röst, och den måste vi använda varje gång vi lyfter
            upp frågan om mänskliga rättigheter, fred och säkerhet. Det förväntas
            av Sverige och av Sveriges regering, som tidigare varit en stark
            röst. Numera har fokus tyvärr flyttats från mänskliga rättigheter
            till vapenexport, handelsavtal och handelsuppgörelser. Ett sådant
            Sverige vill vi inte se. Vi vill se solidaritet, rättvisa och
            demokrati. De är grunderna för svensk utrikespolitik, i alla fall
            om Vänsterpartiet skulle bilda regering.
          </note>
          <note>
            När det gäller Turkiet är en fredsprocess på gång. Också där
            fattas kvinnornas röst, liksom andra parters. Sverige måste se
            till att det ställs krav på Turkiet vad gäller kurdernas mänskliga
            rättigheter och att kvinnorna måste vara en av parterna för att
            fred ska vara möjligt.
          </note>
          <note>
            Jag hoppas att kammaren någon gång också lyfter blicken mot kvinnorna
            i Saudiarabien. Det är ett land som Sverige har goda handelsförbindelser
            med och exporterar vapen till. Där råder könsapartheid. I stället
            för att bedriva handel med Saudiarabien ska man skambelägga regimen,
            en regim som förtrycker mer än halva sin befolkning.
          </note>
          <note>
            I detta anförande instämde Marianne Berg (V).
          </note>
          <note type="speaker">
            Anf. 125 CHRISTIAN HOLM (M) replik:
          </note>
          <note>
            Herr talman! I början höll jag med om en del av det som Amineh
            sade i sitt anförande, men det gick snabbt över. Jag är fortsatt
            för handel. Jag tror att handel är någonting bra. Jag tror att
            handel ökar kontakterna mellan människor och den demokratiska
            utvecklingen. Jag håller dock med Amineh om att en kvinna ska
            ha samma rättigheter som en man. En människa är en människa, en
            katt är en katt, en diktatur är en diktatur och en demokrati är
            en demokrati.
          </note>
          <note>
            Jag har med en dåres envishet begärt replik på vänsterpartister
            i dag; det här är tredje gången. För att ta situationen i Mellanöstern
            ska jag, så att det klart framgår, säga att Saudiarabien inte
            är demokratiskt. Saudiarabien är en diktatur. Jag vill fråga Amineh:
            Är Kuba en diktatur eller en demokrati? Är Venezuela en diktatur
            eller en demokrati? Venezuela är ett av de länder som tydligt
            uttalar stöd för regimen i Syrien och har tidigare uttalat stöd
            för regimen i Libyen och för andra förtryckande regimer. Nu är
            det dags att kalla en spade en spade, en katt en katt och en diktatur
            en diktatur.
          </note>
          <note type="speaker">
            Anf. 126 AMINEH KAKABAVEH (V) replik:
          </note>
          <note>
            Herr talman! Jag tror att Christian Holm både i dag och tidigare
            under många år hört var Vänsterpartiet står i de frågor som till
            exempel gäller Mellanöstern. Jag förstår egentligen inte hur man
            kan jämföra en könsapartheidregim som Saudiarabien med ett land
            som Kuba. Jag tycker att det är en obehaglig fråga. När halva
            befolkningen i Saudiarabien, Iran och andra länder förtrycks och
            när yttrandefrihet inte finns kräver det i sig en debatt. Beträffande
            om Kuba är en diktatur eller inte har vi sagt att vi är emot enpartisystem
            och självklart måste yttrandefrihet och flera partier finnas.
          </note>
          <note>
            Christian måste använda sin röst och sin tid till att lyfta fram
            problemet. Kvinnorna är inte en katt. Kvinnorna utgör 51 procent
            av befolkningen i världens länder.
          </note>
          <note type="speaker">
            Anf. 127 CHRISTIAN HOLM (M) replik:
          </note>
          <note>
            Herr talman! Jag ska vara så tydlig jag bara kan. Jag är emot
            förtryck. Jag är för mänskliga rättigheter. Jag är emot könsförtryck,
            och jag är emot politiskt förtryck. Jag är emot stater och regeringar
            som förtrycker en del av sin befolkning. Då är det en diktatur
            också när den är politisk. Kuba förtrycker sin befolkning politiskt.
            Det är en diktatur. Saudiarabien, med flera länder, förtrycker
            också sin befolkning men förtrycker kvinnor ännu mer. Även det
            är en diktatur. Frågan är om landet är en diktatur bara ifall
            en viss del av folket förtrycks. Om hela folket förtrycks, förutom
            möjligtvis nomenklaturan, är det då inte en diktatur?
          </note>
          <note>
            Jag förstår inte, herr talman, varför det ska vara så svårt för
            ett parti i Sveriges riksdag år 2014 att kalla en diktatur för
            en diktatur. Nu finns det en chans till att förklara.
          </note>
          <note type="speaker">
            Anf. 128 AMINEH KAKABAVEH (V) replik:
          </note>
          <note>
            Herr talman! Att snacka är lätt men det gäller att också göra
            saker. Om mänskliga rättigheter och kvinnors rättigheter vore
            viktiga för Christian Holm skulle han tala med Carl Bildt. Vad
            har han använt alla dagar han var i Iran till? Har han träffat
            kvinnor och andra människor? Har han träffat kurderna? Har han
            tagit upp mänskliga rättigheter? Har han tagit upp de fängslade
            journalisterna och så vidare? Det ska Christian Holm nu fokusera
            på.
          </note>
          <note>
            När det gäller Kuba vet jag att det är en öm tå för Moderaterna.
            Kuba använde all sin demokratiska styrka för att bekämpa apartheidregimer
            i Angola och Sydafrika, apartheidregimer som Moderaterna stödde.
            Det är kanske därför det gör så ont i er moderater. Vi har öppet
            kritiserat Kuba. Självklart ska vi kritisera dem, men att jämföra
            dessa länder är bara bortkastad tid.
          </note>
          <note type="speaker">
            Anf. 129 MATS JOHANSSON (M):
          </note>
          <note>
            Herr talman! Där har våldet triumferat. Men eftervärldens dom
            har fallit hård över dem som burit ansvaret. Nu fogas ett nytt
            namn till raden av ryskstödda förbrytelser: Majdan vintern 2014
            – för att travestera en känd statsman.
          </note>
          <note>
            Herr talman! Ärade åhörare! Förra veckan besökte en riksdagsdelegation
            Natohögkvarteret i Bryssel. Låt mig ge några intryck därifrån.
            Det första är hur välkomna Sverige och svenskar är i de 28 Natoländernas
            gemenskap. Den beröringsskräck en del svenska opinionsbildare
            ger uttryck för ännu 20 år efter Sovjetunionens fall saknar motsvarighet
            inom Nato.
          </note>
          <note>
            Min slutsats av de senaste årens Natokontakter är att Sveriges
            aktiva partnerskap under senare år tjänat oss väl. Vi är förberedda
            för nästa fas i gemenskapen i och med anslutningen till Nato Response
            Force, och vi har tagit steg för att på jämställd fot kunna delta
            i operationer som gynnar också Sveriges internationella intressen,
            senast träning i luftförsvaret över Island.
          </note>
          <note>
            Ett aktuellt exempel på den fördjupade svenska Natodebatten är
            Kungliga Krigsvetenskapsakademiens antologi Nato för och emot
            . Här har vi fått den utredning många efterlyst för att kunna
            svara på frågan vad ett medlemskap skulle innebära i verkligheten,
            bortom neutralismens mytbildning och antiamerikanska skräckbilder.
            Nato är hela Europas försvar och har sedan bildandet 1949 försvarat
            även Sverige. Som Svenska Dagbladets försvarsreporter Mikael Holmström
            visar i sin bok Den dolda alliansen har vårt halvsekellånga samarbete
            med Nato skett under brett politiskt samförstånd.
          </note>
          <note>
            Natostudien tar inte ställning i medlemskapsfrågan. Akademiens
            uppgift är att ta fram ett sakunderlag för den som vill studera
            hur Sverige bäst försvaras, på egen hand eller tillsammans med
            andra länder i vår närhet. Det hindrar inte att de flesta inläggen
            i boken stöder uppfattningen att Sverige hör hemma i medlemskretsen,
            bland de 28.
          </note>
          <note>
            I Finland, herr talman, har flera officiella utredningar presenterat
            fakta om vad ett Natomedlemskap skulle innebära. Det har inte
            lett till större konvulsioner i vårt grannland än att en del opinionsbildare
            brutit den tidigare tystnaden om behovet av ett medlemskap, senast
            den ansedde toppdiplomaten Markus Lyra, tidigare ambassadör i
            Moskva och Stockholm, som i en intervju nyligen kom ut ur neutralismens
            garderob: Jag anser att Finland borde ansöka om medlemskap i Nato.
            Dit hör redan nu så många länder som liknar Finland. Tänk bara
            på Norge, Island, Danmark, Holland, Belgien, Tjeckien och Estland
            samt många andra.
          </note>
          <note>
            Detta låter ungefär som när den socialdemokratiske chefredaktören
            Widar Andersson i somras i en artikel konstaterade: Sannolikt
            är ett medlemskap i Nato det mest kostnadseffektiva sättet att
            skydda det vi är och det vi tror på. Socialdemokraterna bör skaka
            av sig de sista liturgiska resterna av neutralitetstänket från
            förr. Att vara med i samma försvarsklubb som Danmark och Norge;
            hur farligt kan det vara? Det undrar Widar Andersson.
          </note>
          <note>
            Enligt de senaste opinionsmätningarna i Sverige är andelen anhängare
            av medlemskapet nu på uppåtgående. Andelen utgör 36 procent, enligt
            Transatlantic Trends, som också visar att Sverige är ett av de
            mest Kremlkritiska länderna i Europa. Framför allt tenderar motståndet
            att försvagas i takt med Putins aktioner.
          </note>
          <note>
            Till detta kommer säkerligen debatter i denna kammare att återkomma
            under nästa mandatperiod, då Försvarsberedningen snart tänkt färdigt
            och grunderna för vår försvars- och säkerhetspolitik ska beslutas,
            dock mig förutan.
          </note>
          <note>
            Fru talman! Eftersom det är min sista utrikesdebatt här i huset
            vill jag använda min sista talarminut till att i ekumenisk anda
            tacka några socialdemokratiska kolleger för gott samarbete under
            åtta år – trots risken att genera er.
          </note>
          <note>
            I Europarådet har Björn von Sydow varit en allierad i arbetet
            för politiska fri- och rättigheter mot medlemsstater som förtrycker
            sådana, liksom Carina Hägg som – ska vi säga envist – påtalat
            att MR och 1325 gäller alla oavsett religiös trosbekännelse. I
            riksdagens MR-grupp har Olle Thorell som ordförande förenat oss
            i kritiken mot diktaturregimer i fall som Amnesty tillhandahållit,
            så även i kampanjen för rättvisa åt Sergej Magnitskij, den ryske
            jurist som 2009 dog i Putins fängelse.
          </note>
          <note>
            Förra mandatperioden hade jag glädjen att samarbeta med Luciano
            Astudillo i kampen för filmregissören Fredrik Gerttens yttrandefrihet
            mot den amerikanska fruktjätten Dole. Och så sent som i går var
            det spännande att tillsammans med Ardalan Shekarabi ordna ett
            seminarium här i huset om Irans eventuella öppning mot väst.
          </note>
          <note>
            Till sist tack till en absent friend, Urban Ahlin, för att du
            var med och bildade riksdagens baltiska nätverk med över 40 ledamöter
            från sju partier. Det är ett framsteg sedan Måndagsrörelsens arbete
            för Baltikums frihet på 90-talet, då vi saknade er socialdemokrater
            på Norrmalmstorg. Det bådar gott inför vad som komma kan, inte
            bara i Ukraina utan även runt Östersjön när säkerhetsläget försämras,
            låt vara att våra grannländer där numera försvaras främst av Nato.
          </note>
          <note type="speaker">
            Anf. 130 CARINA HÄGG (S) replik:
          </note>
          <note>
            Fru talman! Det här är inte en vanlig replik. Jag vill bara ta
            tillfället i akt att tacka från Socialdemokraternas sida men också
            personligen för det fina omdömet. Jag kan understryka att vi har
            haft ett gott samarbete med Mats under de här åren, både i Europarådet
            och här i riksdagen. Kanske kan vi mötas igen, inte bara i veteranklubben
            utan också på andra sätt. Än en gång: Tack för de fina omdömena,
            Mats Johansson!
          </note>
          <note type="speaker">
            Anf. 131 MATS JOHANSSON (M) replik:
          </note>
          <note>
            Fru talman! Det är ett etikettsbrott när vi står här och talar
            väl om varandra, men jag är beredd att stå för det nu när jag
            snart ska lämna riksdagen. Vi ses på veteranklubben, Carina! Du
            är också välkommen till min tankesmedja Frivärld, där vi diskuterar
            utrikespolitik.
          </note>
          <note type="speaker">
            Anf. 132 OLLE THORELL (S):
          </note>
          <note>
            Fru talman! Jag tackar Mats Johansson. Jag får återgälda ömhetsbetygelserna
            med att tacka Mats för gott samarbete i utrikesutskottet och riksdagens
            MR-grupp. Men jag kan också passa på att stämma in i hyllningskören
            och tacka samtliga vars sista tillfälle det är att delta i den
            utrikespolitiska debatten. Det är flera stycken, vet jag, ingen
            nämnd och ingen glömd. Tack till alla för ett gott samarbete de
            här åren!
          </note>
          <note>
            Fru talman! Jag har en begränsad talartid, vilket är synd, då
            det finns en mängd ämnen jag gärna skulle ägna mycket tid åt.
            Jag skulle gärna tala om de fruktansvärda humanitära brott mot
            civilbefolkningen i Nordkorea som har nämnts här tidigare. Det
            rapporten kommer fram till är inte särskilt förvånande, men ändå
            anmärkningsvärt. Brott mot mänskligheten har begåtts, och förövarna
            måste ställas inför rätta. Nordkorea förtjänar verkligen en plats
            i dagens debatt.
          </note>
          <note>
            Det gör också Burma. Där har det skett en demokratisk utveckling
            på senare år, men många utmaningar kvarstår fortfarande. Inför
            valet nästa år är det av största vikt att se till att lagar ändras,
            så att folket på ett fritt och demokratiskt sätt kan få välja
            de representanter de själva vill. Sveriges närvaro i Burma behöver
            stärkas, särskilt som nu utvecklingssamarbetet och kontakterna
            mellan våra länder blir allt större. Minoriteternas rättigheter
            måste förstås också skyddas.
          </note>
          <note>
            Men, fru talman, jag ska inte ägna huvuddelen av mitt anförande
            åt vare sig Burma eller Nordkorea, hur angelägna de ämnena än
            är. Jag ska i stället tala om kärnvapennedrustning. Kärnvapen
            är nämligen ihop med klimathotet det mest överhängande hotet mot
            människans existens på jorden. Kärnvapenhotet är inte bara en
            kvarleva från det kalla kriget. Det finns tillräckligt mycket
            kärnvapen i dag för att förstöra allt mänskligt liv flera gånger
            om. De resurser som används för att modernisera och upprätthålla
            världens kärnvapenarsenaler skulle kunna räcka mycket långt för
            att till exempel utrota all fattigdom i världen, rensa upp i alla
            slumområden och skapa drägliga förhållanden åt alla människor
            i världen eller satsa på medicinsk forskning eller förnybar energi
            för att främja mänskligheten.
          </note>
          <note>
            En kärnvapenfri värld är ett självklart mål för varje fredsvän,
            och jag är övertygad om att vi i den här salen är överens över
            partigränserna om detta. Det är inte det som är problemet. Problemet
            är i stället att den svenska regeringen med Carl Bildt i spetsen
            agerar passivt och hållningslöst i fråga om ett av de mest spännande
            nedrustningsinitiativ som kommit fram på många år. Det nämns över
            huvud taget inte i utrikesdeklarationen. Det är det initiativ
            som den norska regeringen drivit fram ihop med bland andra Schweiz,
            Österrike och Mexiko och som går ut på att de humanitära konsekvenserna
            av användning av kärnvapen är så katastrofala att de måste leda
            till att kärnvapen förbjuds. Förhandlingar om en konvention om
            att förbjuda användning av kärnvapen måste inledas snarast.
          </note>
          <note>
            I söndags kom jag hem från den andra stora internationella konferensen
            i det här ämnet. Den ägde rum i Nayarit i Mexiko, där över 140
            länder fanns representerade. Den första konferensen ägde rum i
            Oslo för ett år sedan. Jag var den enda svenska politikern på
            plats i Oslo och den enda i Mexiko. Det här är ingenting som har
            varit prioriterat på den borgerliga sidan, åtminstone inte på
            den moderata sidan. Fler och fler länder ansluter sig till initiativet,
            och ett paradigmskifte är i vardande. Eftersom kärnvapenstaterna
            inte nedrustar frivilligt måste press sättas på dem att göra det
            av alla andra länder i världen. Kärnvapen är inte bara en angelägenhet
            för kärnvapenstaterna, utan en angelägenhet för all världens folk
            och länder.
          </note>
          <note>
            Den svenska regeringen har agerat passivt och senfärdigt genom
            hela den här processen. Utrikesministern har förminskat betydelsen
            av initiativet. Sverige var till exempel bland de allra sist anmälda
            till konferensen i Nayarit, och man skickade tjänstemän på tämligen
            låg nivå. 80–90 länder uttalade sig på konferensen, men från Sverige
            hördes inte ett enda pip. Det är bedrövligt, men inte särskilt
            förvånande; så här har Sveriges regering betett sig ända sedan
            initiativet startade. Man ställde sig inte bakom de 125 länder,
            många av dem vanligtvis våra likasinnade, som skrev under ett
            uttalande i höstas. Sverige skrev inte under.
          </note>
          <note>
            Innan året är slut kommer Österrike att vara värd för en ny konferens,
            som ska ta ytterligare steg mot en konvention som förbjuder kärnvapen.
            Då kommer vi förhoppningsvis att ha en ny regering, som förstår
            att ett paradigmskifte sker. Om det gick att förbjuda personminor,
            om det var möjligt att bannlysa kemiska vapen och om det gick
            att få till stånd en internationell konvention mot klustervapen,
            varför ska det då vara så svårt att få till en konvention om det
            värsta vapnet av alla, nämligen kärnvapen?
          </note>
          <note>
            Det är dags att Sverige tar täten i frågan om kärnvapennedrustning.
            Det duger inte att göra som i frågan om klustervapen, att vara
            en motvillig eftersläntrare som ansluter sig till slut för skams
            skull när arbetet redan är gjort.
          </note>
          <note>
            Vi har en stolt tradition att förvalta, och vi har stora kunskaper
            på området. Vi har alltför mycket att förlora på att inte göra
            något.
          </note>
          <note>
            Vi socialdemokrater anser därför att Sverige bör erbjuda sitt
            värdskap till en kommande konferens efter den i Österrike för
            att på detta sätt konstruktivt driva frågan om en konvention som
            förbjuder all användning av kärnvapen.
          </note>
          <note type="speaker">
            Anf. 133 CHRISTIAN HOLM (M) replik:
          </note>
          <note>
            Fru talman! Olle Thorell tog upp många viktiga frågor och inte
            minst frågan om de mänskliga rättigheterna. Han nämnde bland annat
            Nordkorea och Burma. Det är ett land som är det värsta i världen
            och som bryter mot i stort sett varenda rättighet som finns och
            ett land som åtminstone har tagit steg i rätt riktning.
          </note>
          <note>
            Jag vet att såväl jag som Olle brinner för MR-frågorna, frågan
            om de mänskliga rättigheterna. Olle tog också upp regeringsfrågan.
            Då tycker jag att det börjar bli lite intressant. Jag har varit
            uppe i debatten och med en dåres envishet försökt få ett annat
            parti på den vänstra kanten, Vänsterpartiet, att bekänna huruvida
            ett land som Kuba är en diktatur eller en demokrati.
          </note>
          <note>
            Det är något som det uppenbart har väldigt svårt med. Socialismen
            står enligt deras sätt att se på saker och ting uppenbarligen
            framför rätt till frihet. Om man tittar på regeringsalternativet,
            hur ser Olle Thorell på att samarbeta i framtiden? Det är vad
            man uppenbarligen går till val på i de här frågorna när det gäller
            den sidan.
          </note>
          <note type="speaker">
            Anf. 134 OLLE THORELL (S) replik:
          </note>
          <note>
            Fru talman! Jag har inga problem att diskutera etiketter på alla
            möjliga länder. Däremot tänker jag inte sätta etiketter på andra
            partier hur som helst. Kuba är en enpartistat och en diktatur.
            Jag har inga problem med att uttrycka det.
          </note>
          <note>
            Vi har deklarerat hur vi kommer att gå till val. Vi går till
            val på en socialdemokratisk politik. Miljöpartiet ser vi som en
            naturlig samarbetspartner. Vi kan också tänka oss att samarbeta
            med andra partier. Där har vi nämnt Vänstern, Folkpartiet och
            Centern. Vi har sagt att vi aldrig någonsin på något vis kommer
            att göra oss beroende av eller samarbeta med Sverigedemokraterna.
          </note>
          <note>
            Christian Holm får nöja sig med det svaret. Sedan får väljarna
            se hur det blir efter valet. Jag lovar att vi kommer att ta ansvar
            för att regera landet på ett ansvarsfullt sätt utan att vara beroende
            av ett främlingsfientligt parti med sina rötter i nynazismen.
          </note>
          <note type="speaker">
            Anf. 135 CHRISTIAN HOLM (M) replik:
          </note>
          <note>
            Fru talman! Tack, Olle, för tydliggörandet inte minst när det
            gäller Sverigedemokraterna. Det tycker vi är bra. Vi har lämnat
            samma besked, som du vet.
          </note>
          <note>
            Det är också bra att man är tydlig med hur man går till val,
            och jag respekterar det. Samtidigt är det viktigt gentemot väljarna
            att vara tydlig. Alliansen har deklarerat att Alliansen går till
            val med oss fyra partier tillsammans.
          </note>
          <note>
            De andra partierna i Alliansen eller vi som moderater har inte
            varit apostroferade av vare sig Stefan Löfven eller någon annan
            socialdemokrat. Men jag vet att Annie Lööf och Jan Björklund har
            varit väldigt tydliga med att ett samarbete med Socialdemokraterna
            eller den sidan inte är aktuellt, utan vi går till val gemensamt.
          </note>
          <note>
            Då återstår tre partier, eftersom Sverigedemokraterna är uteslutna
            på den andra sidan. Det är Miljöpartiet, Socialdemokraterna och
            Vänsterpartiet. Det är besvärande om Sverige skulle ha en utrikespolitik
            som baseras bland annat på ett parti som uppenbarligen inte är
            förmöget att kalla en diktatur för en diktatur.
          </note>
          <note type="speaker">
            Anf. 136 OLLE THORELL (S) replik:
          </note>
          <note>
            Fru talman! Jag kan lugna Christian Holm, tv-tittarna och lyssnarna.
            De behöver inte vara oroliga. Om det blir en socialdemokratisk
            regering ledd av Stefan Löfven kommer inte vi att ha några problem
            att skilja på diktaturer och demokratier i världen. Nu ska man
            inte ropa hej innan man är över ån. Men förmodligen kan man tänka
            sig att Socialdemokraterna kommer att ha ett dominerande inflytande
            i den regering som bildas.
          </note>
          <note>
            Det är lite komiskt att Christian Holm och andra borgerliga debattörer
            framställer Alliansen som ett sammanhållet fyrmannagäng som vet
            precis hur det kommer att bli. Om man ser till opinionsmätningarna
            är Alliansen ett tämligen decimerat sällskap på ett och ett halvt
            parti och två utomparlamentariska grupper som kanske inte kommer
            in i riksdagen. Socialdemokraterna och Miljöpartiet är betydligt
            större än den decimerade alliansen.
          </note>
          <note type="speaker">
            Anf. 137 ULRIK NILSSON (M):
          </note>
          <note>
            Fru talman! Det finns ett skämt som säger att det är underligt
            att det varje dag händer precis så mycket som det får plats i
            tidningen. Med en travesti skulle man kunna säga att det är underligt
            att det alltid finns så mycket utrikespolitiska oklarheter som
            får plats i en utrikesdeklaration och exakt så mycket kritik som
            det får plats i ett inlägg.
          </note>
          <note>
            Det har väl att göra med att man lyfter upp problembilden. Men
            just det beteendet innebär också att vi ibland missar den positiva
            utveckling som varit, de möjligheter som finns och kanske också
            de drivkrafter till utveckling som är de avgörande.
          </note>
          <note>
            Ser vi på världen i dag har det aldrig tidigare funnits färre
            fattiga. Det har aldrig funnits fler som har haft tillgång till
            rent vatten. Det har aldrig funnits fler som har tillgång till
            näringsriktig mat. Det är till och med så i dag att det är ett
            större problem med övernäring än med undernäring.
          </note>
          <note>
            Det har aldrig funnits fler som har tillgång till grundläggande
            hälso- och sjukvård. Det har aldrig funnits fler som har kunnat
            gå i skola. Det manifesterades väldigt tydligt i går när Aktuellt
            hade ett inslag om ett universitet i Afrika med 600 platser och
            just nu 10 000 studenter. Det är en aning överplacering.
          </note>
          <note>
            Det har heller aldrig funnits fler länder på jorden som har möjlighet
            att generera egna resurser. Sedan kan man ha synpunkter på hur
            många av de länderna fördelar sina resurser internt. Men det finns
            faktiskt möjlighet för utveckling och överlevnad i allt fler länder
            på jorden.
          </note>
          <note>
            Vi kommer fortfarande att behöva komma med idéer. Vi behöver
            visa på exempel på hur man kan fördela om. Men vi missar den här
            utvecklingen i vår debatteknik.
          </note>
          <note>
            Man kan ställa sig frågan: Vad beror det på? Jag tror att det
            i grunden beror på tre saker som alla i olika grad ifrågasätts
            i den svenska debatten.
          </note>
          <note>
            Det första är öppenheten, rörligheten och migrationen. Det handlar
            om att människor kan mötas, träffas över gränser och dela idéer.
            Idéer är en smittsam sjukdom som smittar människa till människa.
            Det betyder oerhört mycket för att få utveckling.
          </note>
          <note>
            Det är en fråga om teknik där vi i dag med hjälp av it-system
            och information kan vara närvarande på Majdan, på Tahrirtorget
            eller vad det nu är och få del av samma information globalt.
          </note>
          <note>
            Det är också en fråga om handel. Genom att ha affärsrelationer
            länkar vi ekonomier till varandra. Men det är inte bara ekonomier
            och jobben som kommer via handeln. Vi har också en möjlighet att
            föra över värden med handeln.
          </note>
          <note>
            När vi hade diskussionen om angorakaniner var det väldigt tydligt
            att svenska konsumenter inte accepterar den typen av djurhållning
            som exemplen visade. Det är ett tydligt om än litet exempel på
            att handel också för över värden länder emellan.
          </note>
          <note>
            Fru talman! Vi tenderar tyvärr att lyfta fram problemen och inte
            möjligheterna i detta. Just därför är det i dag väldigt bra att
            kunna säga att det finns ett instrument som samlar möjligheterna.
            Det är frihandelsavtalet mellan EU och USA, det så kallade TTIP-avtalet.
          </note>
          <note>
            Det kommer att möjliggöra att de stora demokratierna har en frihandel
            och ett utbyte som gör det möjligt för dem som har avtal i sekundärt
            led att komma in i ett helt, stort område där vi kan dela handel,
            skapa resurser och förändra och förbättra för utveckling.
          </note>
          <note>
            Det är därför viktigt att vi talar om TTIP för vad det innebär
            för priser och konsumenter och vad det innebär för vår rikedom
            men kanske framför allt för allt vad det innebär att vi får ytterligare
            ett organ där demokratier kan träffas. Det är ett organ där det
            betyder något att vara med men där det också krävs en demokratisk
            grundsyn för att kunna komma in. Vi behöver den typen av grupper
            som kan visa exempel på hur utvecklingen kan drivas, om man utgår
            från rättsstatens principer, från mänskliga rättigheter och från
            demokrati.
          </note>
          <note>
            Fru talman! När det gäller TTIP är det nog viktigt att vi pratar
            om den ideologiska sidan – demokratiernas klubb – och handelssidan.
            Framför allt ska det sägas att vi inte strävar efter ett så minimalistiskt
            avtal som möjligt. När det finns ett problem är det inte genom
            att plocka bort frågan som vi ska lösa det. Vi bör i stället sträva
            efter att få ett så omfattande avtal som möjligt. Då får vi möjligheter
            på många fler områden, och det innebär fler kontakter, fler mötespunkter
            och mer av det som har gjort jorden till en trevligare plats att
            vara på.
          </note>
          <note>
            Sedan ska vi också naturligtvis ta tag i de kvarvarande problemen,
            må det vara barnarbete, kvinnors rättigheter, demokrati och yttrandefrihet.
            Må det hända i Kiev eller någon annanstans på jorden, men det
            är alltid bra om man har ett bättre utgångsläge. Det garanterar
            handel, öppenhet, rörlighet och teknik.
          </note>
          <note>
            Fru talman! Jag tycker att det är synd att vi så sällan talar
            om den positiva utvecklingen utan mer om problemen.
          </note>
          <note type="speaker">
            Anf. 138 OLLE THORELL (S) replik:
          </note>
          <note>
            Fru talman! Det är många saker som man kan hålla med Ulrik Nilsson
            om. Frihandel är viktigt. Avtalet med USA kommer att ha stor betydelse
            för Sverige och Europa framöver. Och man ska inte bara fokusera
            på allt elände i världen. Världen blir en bättre plats vartefter.
            Inte minst professor Hans Rosling har visat det på ett utmärkt
            sätt, och det är något som vi som sysslar med det här till vardags
            behöver påminna oss om.
          </note>
          <note>
            Men jag vill ta upp en fråga där jag inte har kunnat utläsa någon
            position från Moderaterna eller regeringen i utrikesdeklarationen,
            replikskiften eller anföranden.
          </note>
          <note>
            Hur ställer sig Moderaterna och de borgerliga partierna till
            det humanitära initiativet när det gäller kärnvapennedrustning
            som nyligen beslutades i Mexiko?
          </note>
          <note type="speaker">
            Anf. 139 ULRIK NILSSON (M) replik:
          </note>
          <note>
            Fru talman! Om jag inte alldeles missminner mig innehöll utrikesdeklarationen
            i debattens början ett ganska tydligt ställningstagande av betydelse
            för kärnvapennedrustning och det arbete som bedrivs.
          </note>
          <note>
            Exakt vilka instrument som ska användas är alltid en fråga som
            måste diskuteras noggrant. Ska kärnvapennedrustning vara effektiv
            krävs det att de länder som har kärnvapen känner att initiativet
            svarar mot deras behov. Det är ju inte de länder som inte har
            kärnvapen som är de centrala i nedrustningen.
          </note>
          <note>
            Under debatten har nämnts både Iran och Nordkorea som eventuellt
            har kärnvapen. Det är argument som får den typen av stater att
            tänka om som är de viktiga.
          </note>
          <note type="speaker">
            Anf. 140 OLLE THORELL (S) replik:
          </note>
          <note>
            Fru talman! Det här är precis samma linje som utrikesministern
            och Moderaterna har drivit när det gäller klustervapen. Man förlöjligar
            initiativ från länder som inte själva besitter klustervapen eller
            kärnvapen och tänker använda dem och säger: Det är ingen idé att
            komma överens med länder som inte innehar dessa vapen. Det är
            ändå stormakterna och supermakterna som måste nedrusta.
          </note>
          <note>
            Ja, men om det inte gör det? Vad ska vi göra då? Då kan vi göra
            som världen har gjort beträffande kemiska vapen, personminor och
            klustervapen. Man kommer överens, man sätter press, man ser till
            att bygga upp ett politiskt tryck på de stormakter som har dessa
            hemska vapen för att få dem att avrusta.
          </note>
          <note>
            Jag undrar: Varför är Moderaterna och den borgerliga regeringen
            emot den metoden? Är det för att man inte vill stöta sig med stormakterna?
          </note>
          <note type="speaker">
            Anf. 141 ULRIK NILSSON (M) replik:
          </note>
          <note>
            Fru talman! Olle ställde frågan varför Moderaterna för fram synpunkten
            att för att nedrustningen ska bli effektiv måste den möta dem
            som har vapnen. Egentligen är det ganska självklart att det är
            så.
          </note>
          <note>
            Vad Olle är ute efter är om man kan skapa ännu tydligare opinion
            genom att anta konventioner. Vi kan lätt konstatera att kemvapenkonventionen
            inledningsvis inte var något hinder för att använda kemiska vapen
            i Syrien. Nu har man anslutit sig till konventionen.
          </note>
          <note>
            Det finns ett stort värde i att ha den här typen av överenskommelser.
            Jag kan inte i detalj gå in på det initiativ som du tog upp och
            varför man avvisar det. Men så mycket vet jag att ett framgångsrikt
            nedrustningsarbete kräver förtroende, inte bara bland dem som
            inte har vapen utan också bland dem som har vapen.
          </note>
          <note type="speaker">
            Anf. 142 KENNETH G FORSLUND (S):
          </note>
          <note>
            Fru talman! I den utrikesdeklaration som utrikesministern läste
            upp i inledningen av den här debatten i morse pekade han bland
            annat på att regeringen under våren ska presentera en ny biståndspolitisk
            plattform som slår fast regeringens prioriteringar och tydliggör
            styrningen av det svenska biståndet. Det är ju inte första gången
            vi hör det löftet, men det är garanterat den sista gången vi hör
            det. Kanske vi också till slut får en biståndspolitisk plattform
            från regeringen.
          </note>
          <note>
            Men jag vill rekommendera de fyra regeringspartierna och biståndsministern
            att inte fullfölja plattformsarbetet i dess nuvarande form. Vi
            socialdemokrater sträcker ut handen till er på regeringssidan
            och öppnar för att den plattform som nu är i sitt slutskede –
            hur surt det än kan kännas efter två års arbete – läggs åt sidan.
            Låt oss i stället starta ett brett, väl förankrat arbete med att
            ta fram en ny riktig biståndsplattform som kan få den förankring
            och den verkshöjd som en biståndsplattform behöver ha.
          </note>
          <note>
            Det behövs en biståndsplattform som är hållbar över tid och val
            genom att den är brett förankrad. Om den plattform som nu är i
            sitt slutskede blir verklighet kommer den inte att vara brett
            förankrad vare sig här i riksdagen eller i det svenska samhället.
            Tyvärr har inte arbetet skötts på ett optimalt sätt under de drygt
            två år som det har pågått.
          </note>
          <note>
            Det har varit många turer och många löften om när biståndsplattformen
            ska komma. I slutskedet har man låtit tjänstemännen på UD jobba
            med att ta fram plattformstexten. Jag är alldeles övertygad om
            att de tjänstemännen har gjort sitt absolut bästa och yttersta
            för att skriva en så bra text som möjligt, men tyvärr har de inte
            haft något bra utgångsläge. Det är synd och beklagligt, men låt
            oss stryka ett streck över det.
          </note>
          <note>
            Låt oss hitta en form för att ha ett brett allomfattande arbete
            som inte inkluderar bara riksdagens partier utan också det civila
            samhället, de personer, organisationer och institutioner som har
            engagemang, kunskap och förmåga att jobba med detta. Då kommer
            vi att få en riktigt bra biståndspolitisk plattform, och det behöver
            det svenska biståndet.
          </note>
          <note>
            Det svenska biståndet är bra i dagens form, men det kan bli ännu
            bättre. När biståndet är som bäst är det världsledande och trendsättande
            för andra länders, organisationers och institutioners biståndsarbete.
            Låt oss ta oss tillbaka till den nivån igen, att vi har en grund
            för biståndspolitiken som återigen gör oss bäst i världen på bistånd.
          </note>
          <note>
            Vi socialdemokrater tycker att den nuvarande regeringens styrning
            av biståndet tyvärr inte har fungerat. Regeringens ledarskap,
            bristande styrförmåga och principiella hållning har gång på gång
            mött kraftig kritik, och det framgår också av de remissvar som
            har kommit in. Jag har läst några av de remissvar som har kommit
            på regeringens skrivelse om biståndspolitisk plattform. Det är
            en bitvis ganska förödande kritik mot bristen på öppenhet i processen.
          </note>
          <note>
            I den socialdemokratiska agendan för global utveckling, som vi
            presenterade i somras, pekar vi på hur vi socialdemokrater vill
            forma ett långsiktigt svenskt utvecklingspolitiskt aktörskap.
            Det är vårt ingångsvärde i en bra sådan här process för att forma
            utvecklingspolitiken. Men vi är naturligtvis öppna för att man
            måste ta och ge, man måste kompromissa. Man ska lyssna på alla,
            men man behöver inte hålla med alla. Det är den inställning som
            jag har.
          </note>
          <note>
            Vi socialdemokrater vill att Sverige ska vara en trovärdig och
            aktiv global aktör, och inte enbart en givare av biståndsinsatser.
            Det finns många olika saker i den text som vi hittills har sett
            som förslag till biståndspolitisk plattform som går att kritisera:
            ytligt perspektiv, allvarliga luckor i den och hur man tyvärr
            håller på att gå tillbaka till ett gammaldags givarstyrt bistånd.
            Det vore en beklaglig utveckling. Jag hoppas verkligen att vi
            i denna elfte timma – tiden är knapp i detta sammanhang, förstår
            jag – kan undvika en sådan olycklig utveckling.
          </note>
          <note>
            Vi socialdemokrater har länge föreslagit en omfattande översyn
            av utvecklingssamarbetets styrning, organisation och rollfördelning.
            Det måste också tydliggöras: Hur hänger den biståndspolitiska
            plattformen ihop med de beslut som finns sedan tidigare och det
            arbete som ska pågå när det gäller politik för en global utveckling?
          </note>
          <note>
            Vi socialdemokrater sträcker ut handen till regeringspartierna.
          </note>
          <note type="speaker">
            Anf. 143 CHRISTIAN HOLM (M) replik:
          </note>
          <note>
            Fru talman! Kenneth G Forslund tar upp den viktiga frågan om
            det svenska biståndet, som är ett omfattande bistånd. Sverige
            är en stormakt vad gäller bistånd, störst sett per capita men
            även, trots att vi är ett relativt litet land, en stor, dominerande
            spelare på den biståndspolitiska världsmarknaden. Därför är det
            viktigt att vi har en tydlig politik. Vi har varit tydliga både
            inför valet 2006 och inför valet 2010 med hur vi vill utveckla
            den svenska biståndspolitiken.
          </note>
          <note>
            Därmed har vi konstaterat att vi vill presentera en biståndspolitisk
            plattform. Det är ingen ny politik. Det är ett förtydligande av
            den inriktning vi har, och det är ett sätt att förenkla styrningen
            – detta efter en rapport från Statskontoret. Det handlar om att
            vi vill vara tydliga. Vi har en linje. Vi är lyhörda för synpunkter
            och remissförfarande. Vi har lyssnat in civilsamhället och frivilligorganisationer
            väldigt mycket.
          </note>
          <note type="speaker">
            Anf. 144 KENNETH G FORSLUND (S) replik:
          </note>
          <note>
            Fru talman! Christian Holm säger avslutningsvis att vi har lyssnat
            in civilsamhället och frivilligorganisationer. Ja, jag kan konstatera
            att de har behövt prata väldigt fort, och ni har behövt lyssna
            väldigt ivrigt.
          </note>
          <note>
            Nu har ni kort tid på er i Regeringskansliet, och samlat i de
            fyra allianspartierna, antar jag, att beakta alla de olika remissvar
            som har kommit in och jobba in dem. Ni har en gyllene chans där.
            Men tyvärr måste jag säga att alldeles oavsett hur goda föresatser
            man skulle kunna tänkas ha är det nog en tidsmässig omöjlighet.
            Det går nog kanske inte ens att skriva så fort som skulle behövas.
          </note>
          <note>
            Christian Holm påstår att det inte är någon ny politik i biståndsplattformen.
            Här är det fråga om ett närmast rörligt mål, hur regeringen började
            förändra biståndsmålet i budgetpropositionen. Vi i utrikesutskottet
            i riksdagen fick rätta till det lite grann. I många remissvar
            kritiserades just att målen ändras.
          </note>
          <note type="speaker">
            Anf. 145 CHRISTIAN HOLM (M) replik:
          </note>
          <note>
            Fru talman! Inte ens den biståndspolitiska plattformen och underlaget
            till den är helt nya. Jag har diskuterat den under lång tid, först
            under biståndsminister Gunilla Carlsson och nu under biståndsminister
            Hillevi Engström. Som sagt är det ett förtydligande av inriktningen,
            och det är en förenklad styrning av biståndet. Det är riktigt.
          </note>
          <note>
            Vi har haft samråd med frivilligorganisationer. Vi har lyssnat
            in. Det har varit remissrundor. Det är viktigt. Men det är ändå
            de svenska riksdagspartierna och de partier som är representerade
            i regeringen som går till val vart fjärde år. Det gör inte frivilligorganisationerna.
            Det är givetvis regeringen som fattar besluten. Men vi är lyhörda,
            och vi lyssnar. Det har vi gjort vid flertalet tillfällen.
          </note>
          <note type="speaker">
            Anf. 146 KENNETH G FORSLUND (S) replik:
          </note>
          <note>
            Fru talman! Vi fick tidigare här höra upprepade gånger av Christian
            Holm att en kratta är en kratta och en spade är en spade. En förändring
            är en förändring, Christian Holm. Det är inte ett förtydligande
            av målen för biståndspolitiken som ligger om man ser samlat vad
            ni har gjort, dels vad ni har försökt göra i budgetpropositionen,
            dels vad som kom ut som resultat av hanteringen av den i utrikesutskottet
            i riksdagen.
          </note>
          <note>
            Det är en förändring och en förskjutning av målen. Och det är
            en förändring och en förskjutning av målen som är dåligt förankrade,
            för att uttrycka det lindrigt. De skulle behöva en betydligt bredare
            förankring och en mycket stabilare grund att stå på. Jag tycker
            att det sätt som man har skött biståndspolitiken på under de snart
            åtta åren är oroande.
          </note>
          <note>
            Jag hoppas att vi kan lägga det bakom oss och att vi kan ha ett
            brett arbete där vi tar till vara allt det engagemang, all den
            kompetens och all den erfarenhet som finns samlat i Sverige kring
            bistånd. Vi sträcker ut vår hand till er.
          </note>
          <note type="speaker">
            Anf. 147 ELISABETH BJÖRNSDOTTER RAHM (M):
          </note>
          <note>
            Fru talman! Världen förändras i snabb takt, och det finns mycket
            att glädjas över. Fler kvinnor har i dag tillgång till mödrahälsovård,
            och världens kvinnor har bättre möjligheter att välja hur många
            barn de vill ha och när. Jag är stolt över att Sverige går i spetsen
            och driver dessa motvindsfrågor som SRHR-frågor ofta kallas. Men
            stora utmaningar återstår. Fortfarande dör 800 kvinnor om dagen
            i samband med graviditet eller förlossning, och 22 miljoner osäkra
            aborter äger rum varje år. Ännu har inte kvinnor och flickor världen
            över makt att bestämma över sina egna kroppar.
          </note>
          <note>
            Fru talman! Sverige har genom sitt finansiella, politiska och
            diplomatiska stöd haft betydelse för SRHR-frågor. Dessa anses
            i många sammanhang som kontroversiella frågor, men Sverige har
            visat att det är viktiga utrikespolitiska frågor. SRHR handlar
            dessutom om betydligt mer än hälsa. Det har även bäring på fattigdomsbekämpning,
            jämställdhet och kvinnors roll i demokratiseringsprocesser. Jämställdhet
            är såväl ett mål i sig som en förutsättning för långsiktig demokratisk
            utveckling och en rättvis och hållbar global utveckling.
          </note>
          <note>
            Utgångspunkten måste alltid vara att en kvinna i alla lägen måste
            ha rätt att bestämma över sin egen kropp. Det handlar om att göra
            upp med kulturella normer till förmån för kvinnor och flickor
            världen över. Men det handlar också om grundläggande sanitära
            rättigheter.
          </note>
          <note>
            Jag var nyligen på besök i Indien, ett land där det på många
            håll råder stor brist på rent vatten och sanitet. För flickor
            medför bristen på exempelvis skoltoaletter särskilda problem eftersom
            det gör att många undviker att gå till skolan, speciellt i samband
            med menstruation, och att de hoppar av skolan i förtid. I New
            Delhi finns en organisation som heter Sulabh International Centre.
            I folkmun kallas grundaren till detta center för Mr Toilet man.
            Han har sedan början av 1970-talet arbetat för att öka tillgången
            på toaletter runt om i Indien. Han har byggt miljontals toaletter
            och tack vare det ökat förståelsen för att sanitet och hälsa hör
            ihop. Denna organisation utbildar även kvinnor och flickor till
            ett yrke för att de ska kunna försörja sig själva.
          </note>
          <note>
            Fru talman! Tidigare togs frågan om tillgång på rent vatten upp
            som en ren miljöfråga. Nu har vatten och sanitet blivit en demokratifråga
            utifrån många olika aspekter.
          </note>
          <note>
            Att öka tillgången till rent vatten innebär också en avgörande
            förbättring för flickor och kvinnor eftersom det ofta är deras
            uppgift att hämta vatten. Lokala brunnar sparar många timmar i
            veckan som kan användas till skolarbete eller annan produktiv
            verksamhet. Vid ett besök i Bangladesh berättade företrädare för
            en kvinnoorganisation att tillgång och framför allt närhet till
            rent vatten är en fråga om kvinnan ska riskera att bli misshandlad
            av sin make eller inte. Om kvinnan har långt att gå till brunnen
            med rent vatten innebär det att hon inte hinner göra sina övriga
            uppgifter i hemmet, och mannen har då anledning att bestraffa
            sin hustru.
          </note>
          <note>
            Fru talman! Om man vill få jämlikheten att gå framåt måste man
            börja med att mäta vidden av ojämlikheten.
          </note>
          <note>
            Samtidigt som vi kan glädjas över de enorma framsteg som gjorts
            för kvinnors och flickors rättigheter de senaste decennierna måste
            vi fråga oss själva varför dessa rättigheter fortfarande är avlägsna
            för miljoner kvinnor.
          </note>
          <note>
            I inledningen till FN:s deklaration från 1993, där man understryker
            vikten av att de mänskliga rättigheterna brådskande ska tillämpas
            på kvinnor, återfinns fem väsentliga och universella ord. Det
            handlar om säkerhet, integritet, frihet, värdighet och jämställdhet.
            Dessa fem ord uttrycker allt det som så många kvinnor och flickor
            världen över saknar i början på det tredje årtusendet.
          </note>
          <note>
            Här har Sverige en fortsatt viktig roll att spela. Sveriges ledarskap
            i dessa frågor är avgörande för en förändring av attityder, normer
            och värderingar. Med kunskap, engagemang och bred politisk enighet
            försvarar vi de landvinningar som gjorts under decennier. Vi fortsätter
            att med riktade biståndssatsningar bidra till att stärka kvinnors
            rättigheter. SRHR står för ett erkännande av alla människors lika
            värde och är en grundbult i allt arbete mot förtryck och för mänsklig
            frihet.
          </note>
          <note>
            Olle Thorell har lämnat salen, tyvärr, men han kanske kommer
            tillbaka. Då kanske vi kan påminna Olle Thorell om att läsa s.
            7 i den utrikespolitiska deklarationen. Där står det klart och
            tydligt om icke-spridningsavtalet när det gäller kärnvapen, och
            det står hur starkt Sverige arbetar för en värld fri från kärnvapen.
            Men det får vi kanske ta vid ett senare tillfälle.
          </note>
          <note type="speaker">
            Anf. 148 DÉSIRÉE LILJEVALL (S):
          </note>
          <note>
            Fru talman! Jag vill börja mitt anförande med två blinkningar.
          </note>
          <note>
            Den första riktar jag till Norge. Jag citerar Johan Esk på Dagens
            Nyheter: Norge skyller på dåliga skidor. Sverige kan tappa en
            skida och vinna ändå.
          </note>
          <note>
            Så här veckan efter alla hjärtans dag riktar jag min andra blinkning
            till svenska folket, herrskapet i denna församling inkluderat.
            I Japan är det kvinnorna som uppvaktar männen med choklad på alla
            hjärtans dag. Männen förväntas svara med dubbelt så mycket en
            månad senare på den så kallade vita dagen. Missar man båda dessa
            viktiga tillfällen och det vill sig riktigt illa kan man sälla
            sig till sydkoreanerna. De har markerat ytterligare en dag i kalendern:
            den 14 april, den så kallade svarta dagen. Då sörjer sydkoreanska
            singlar sina ensamma liv genom att gråta över en skål nudlar med
            svart bönsås.
          </note>
          <note>
            Men det är som man säger: Som man sår får man skörda. Och det
            är väl någonting som Jens Spendrup, Svenskt Näringslivs ordförande,
            borde fundera på, fru talman. Hård kritik ska han ha, och hård
            kritik fick han, för att ha förklarat den låga andelen kvinnor
            i bolagsstyrelser med att det finns få kvinnor med rätt kompetens.
          </note>
          <note>
            Jens Spendrup har också öppet deklarerat att han ogillar ismer.
            Det där har jag funderat på, fru talman. Kan man ogilla ismer?
            Gör jag det? Nej, det är klart att jag inte gör – åtminstone inte
            alla. Det finns ju både bra och dåliga ismer.
          </note>
          <note>
            Faktum är att det finns en hel lista på Wikipedia för dem som
            är intresserade. Bara under bokstaven A hittade jag drygt 60 olika
            ismer. Men i dag tänker jag hålla mig till några ismer på bokstaven
            F, nämligen framtidism och Jens Spendrups icke-ord feminism.
          </note>
          <note>
            Jag börjar med det senare, fru talman. Hur ser det ut i världen
            år 2014? Är kvinnorna jämställda männen? Nej, är svaret, inte
            ens här hemma i Sverige. Faktum är att Sverige, som vi gärna kallar
            för världens mest jämställda land, håller på att halka efter.
          </note>
          <note>
            Detta framgår till exempel av revisionsfirman Grant Thorntons
            stora internationella undersökning. Sverige är en riktig medelmåtta
            och hamnade på plats 22 av de 44 undersökta länderna.
          </note>
          <note>
            Kina toppar med hela 51 procent kvinnor i ledningsgrupperna.
            I den snabbväxande ekonomin sätts kompetensen i första rummet,
            vilket gynnar de högutbildade kinesiska kvinnorna. Och eftersom
            en av tio människor på jorden är en kinesiska betyder det att
            framtidens beslutsfattare i allt större utsträckning kommer att
            vara en kvinna.
          </note>
          <note>
            Men i alltför många samhällen och i alltför många hem runt om
            i världen – även i Kina – är kvinnor och flickor fortfarande undervärderade,
            nekade möjligheten att gå i skola och tvingade att gifta sig som
            barn. Inget land kan nå framgång om det lämnar hälften av befolkningen
            utanför.
          </note>
          <note>
            Fru talman! Mitt andra ism-ord är framtidism, så låt oss hoppa
            in i en tidsmaskin och flyga till år 2030. Vad hittar vi där?
            Jo, Kina, Kina, Kina. Enligt den amerikanska rapporten Global
            Trends 2030 kommer Kina att vara världens främsta ekonomi om 16
            år.
          </note>
          <note>
            Ikea, H&amp;M, Arla och Electrolux satsar stort i Kina. Det gör även
            företag från mitt län, Kalmar län. Sedan Smålands Shanghaikontor
            öppnade för två år sedan har ett nittiotal företag visat intresse
            för Kina, och flera har etablerat sig där.
          </note>
          <note>
            I går kom ett pressmeddelande: På fredag åker utrikesminister
            Carl Bildt till Kina.
          </note>
          <note>
            Och allt fler kineser vill se Sverige. Förra året steg antalet
            kinesiska turistnätter med 18 procent. I riksdagen i dag – till
            och med i detta nu, tror jag – finns en kinesisk delegation på
            besök. Det är ingen slump.
          </note>
          <note>
            Fru talman! Världen förändras. Vi människor rör oss närmare varandra.
            Nya länder kliver fram som ekonomiska och politiska maktcentrum.
          </note>
          <note>
            Kina är en viktig marknad, och där kanske Jens Spendrup och vi
            andra har en del att lära om hur vi bättre kan utnyttja kvinnors
            kompetens.
          </note>
          <note>
            I andra avseenden är Kina definitivt inte ett föregångsland.
            Det är långt, mycket långt, till respekt för mänskliga fri- och
            rättigheter, och där måste vi lära Kina.
          </note>
          <note>
            Ett globalt samarbete och ett globalt lärande över gränserna
            tjänar vi alla på, och det är den näring som världen behöver.
            Det är som man säger: Ut sementem feceris, ita metes – som man
            sår får man skörda.
          </note>
          <note type="speaker">
            Anf. 149 HANS WALLMARK (M) replik:
          </note>
          <note>
            Fru talman! Désirée Liljevall har sått väl, och jag hoppas att
            hennes skörd blir riklig. Jag tyckte att det var ett väldigt inspirerande
            anförande Désirée höll.
          </note>
          <note>
            Sedan kan vi var och en fundera på huruvida det är den vita eller
            den svarta dagen som infaller i Sverige måndagen den 15 september.
            Vinnaren får bjuda de andra på dubbelt så mycket choklad, Désirée
            Liljevall.
          </note>
          <note>
            Jag delar fullt ut det inkluderande synsättet att vi ska utnyttja
            hela befolkningen och inte bara den ena halvan. Det är väldigt
            viktigt.
          </note>
          <note>
            Jag delar också fullt ut bedömningen av Kinas växande betydelse
            för världsekonomin – det är där jobben skapas och den ekonomiska
            tillväxten i mycket stor utsträckning sker.
          </note>
          <note>
            Min fråga är därför om detta leder till någon form av säkerhetspolitiska
            konsekvenser. Vi fokuserar mycket på Europa och Östersjöområdet.
            Kinas växande betydelse men också aggressiva sätt gentemot sina
            närländer borde leda till någon form av svensk reflexion.
          </note>
          <note>
            Avslutningsvis: Désirée pratade om ismer. Hur förhåller hon sig
            till kommunismen och socialismen?
          </note>
          <note type="speaker">
            Anf. 150 DÉSIRÉE LILJEVALL (S) replik:
          </note>
          <note>
            Fru talman! Vit dag, röd dag, svart dag – den 15 september kan
            de blå dagarna vara över. Jag ska också säga tack för de fina
            orden om mitt anförande. Detta är faktiskt min sista utrikespolitiska
            debatt, fast vi har snart MR-debatten också.
          </note>
          <note>
            Hans Wallmark har rätt när han talar om den säkerhetspolitiska
            aspekten när det gäller Kina och vad som händer i området, där
            länder som Japan och Sydkorea också finns. De anspråk som Kina
            gör på de här områdena är inte bra. Det är en ökad spänning, speciellt
            mellan Kina och Japan, vilket kanske också den resa som Carl Bildt
            ska göra har med att göra.
          </note>
          <note type="speaker">
            Anf. 151 HANS WALLMARK (M) replik:
          </note>
          <note>
            Fru talman! Om det inte fortsättningsvis kommer att vara en blå
            dag den 15 september kommer jag att se det som en svart dag.
          </note>
          <note>
            Jag tror att detta som Désirée Liljevall pekar på är centralt,
            nämligen Kinas ekonomiska betydelse och att man har en helt annan
            global betydelse på gott och ont. I allt väsentligt finns det
            skäl att vara bekymrad, och man kan beklaga att den svenska debatten
            i så liten grad ser detta. Jag tror att det finns all anledning
            att föra in det.
          </note>
          <note>
            Désirée Liljevall är fortfarande svaret skyldig när det gäller
            detta med socialismen och kommunismen. Inte minst är det intressant
            att höra hennes korta svar – 60 sekunder är inte särskilt lång
            tid – i ljuset av att vi kanske kan ha en svart dag i september,
            och då kan vi ha en rödgrön regering. Då skulle det vara intressant
            för medborgarna att få veta vilken sorts utrikes-, försvars- och
            säkerhetspolitik den vilar på. Kan då socialismen och kommunismen
            vara en del av detta?
          </note>
          <note type="speaker">
            Anf. 152 DÉSIRÉE LILJEVALL (S) replik:
          </note>
          <note>
            Fru talman! Det är en intressant aspekt. Hur som helst kan man
            säga att det replikskifte vi har nu har kommunism som en röd tråd
            eftersom vi pratar om Kina.
          </note>
          <note>
            Sverige bör vara mer aktivt och närvarande i Asien. Det är mycket
            viktigt. En stor del av världens ekonomiska tillväxt sker just
            där, och därför är den konflikt som finns mellan framför allt
            Kina och Japan inte nyttig. Jag tycker därför att det är bra att
            utrikesminister Carl Bildt på fredag åker först till Kina och
            sedan till Japan. Sedan får vi se vad det blir av det, men det
            är viktigt att vi har en öppen syn på detta och är med och påverkar
            till det bättre.
          </note>
          <note type="speaker">
            Anf. 153 KRISTER ÖRNFJÄDER (S):
          </note>
          <note>
            Fru talman! Jag är visst sist på talarlistan och skulle kunna
            recensera allt som har varit innan, men det tänker jag inte göra.
            Jag tänkte helt enkelt hålla mig till att för kammaren berätta
            vad jag tycker är ett bra exempel på hur Sverige kan göra skillnad
            i världen.
          </note>
          <note>
            Min utgångspunkt är det samarbete som pågår mellan svenska Sida
            och den interparlamentariska unionen. Vad Sida är förutsätter
            jag att alla vet, men den interparlamentariska unionen kan behöva
            beskrivas lite mer, dock inte i detalj, då vi i kammaren kommer
            att ha en speciell debatt om IPU den 10 april. Där kan alla ledamöter
            som vill delta.
          </note>
          <note>
            Fru talman! Interparlamentariska unionen, förkortat IPU, är en
            organisation som har funnits sedan 1889. Den fyller därför 125
            år i år, vilket kan betraktas som mycket imponerande i dessa sammanhang.
            Organisationen har i dag 163 medlemmar, och Sverige är en av de
            äldsta medlemmarna. Medlemskapet innehas av varje lands parlament,
            och i vårt fall är det Sveriges riksdag.
          </note>
          <note>
            Fru talman! Syftet med IPU är och har alltid varit att arbeta
            för fred och mellanfolkligt samarbete – en uppgift som aldrig
            tar slut och där samarbetsformerna hela tiden utvecklas utifrån
            världsläget och ändrade förhållanden.
          </note>
          <note>
            Varför har jag då i inledningen framhållit Sida som ett bra exempel?
            Jo, inom ramen för Sidas roll kan vi hitta flera exempel där Sidas
            arbete sammanfaller med vad IPU gör. Sida har på ett unikt sätt
            tagit vara på det genom att i stället för att skapa en egen verksamhet
            använda IPU för att få arbete utfört. Tillvägagångssättet är att
            Sida genom anslag till IPU, i dagsläget 5 miljoner om året, har
            betalat för en del av de kostnader IPU har när man ska genomföra
            sin strategi och arbetsplan. Genom detta samarbete får båda parter
            mer gjort för samma summa pengar, då dubbelarbete undviks.
          </note>
          <note>
            Naturligtvis sker inte detta utan villkor från Sida. Sida förutsätter
            resultat, och redovisningar sker årsvis, så att resultaten kan
            jämföras med gjorda överenskommelser.
          </note>
          <note>
            Vad är det då som är det unika? Jo, Sida är inte den enda som
            samarbetar med IPU, men de andra ger enbart specialdestinerade
            bidrag till specifika områden. Detta gör att snabba förändringar
            i världen där nya behov uppstår kan vara svåra att åtgärda på
            kort sikt då medel saknas.
          </note>
          <note>
            Sidas breda engagemang gör däremot att deras och IPU:s gemensamma
            intressen snabbt kan tillgodoses. Jag vill därför använda detta
            tillfälle att informera om detta i dagens debatt som ett positivt
            exempel på hur Sverige i världen just nu gör och kan göra skillnad.
          </note>
          <note type="speaker">
            Anf. 154 HANS WALLMARK (M):
          </note>
          <note>
            Fru talman! Jag får rätta Krister Örnfjäder: Jag råkar vara den
            sista talaren på talarlistan. Jag blickar ut över kammaren och
            ser i detta rum nu sex moderater, fem socialdemokrater och en
            miljöpartist. Det kanske kan tjäna som något slags illustration
            till det kommande valet i september.
          </note>
          <note>
            Fru talman! 200 år av fred. I 200 år har inget nordiskt land
            varit i krig med ett annat nordiskt land. Vårt eget land, Sverige,
            har för egen del haft en oavbruten fredsperiod på just 200 år,
            även om krigets stormvindar blåst i vårt närområde och grannländer
            har ockuperats eller utkämpat självständighetskrig. Visst finns
            det anledning att kritiskt granska och förhålla sig till en del
            saker som gjorts eller inte gjorts under dessa år, men i omvärldens
            ögon får det nog ses som något extraordinärt med så lång tid av
            fred.
          </note>
          <note>
            Det land Sverige under många århundraden utkämpat blodiga krig
            mot är i dag en av våra närmaste vänner och allierade. Danmark
            är en nation med vilken vi delar många grundläggande värderingar.
            Vi är viktiga handelspartner till varandra, och utbytet i Öresundsregionen
            är omfattande och har potential att ytterligare växa. Och det
            får väl sägas att Sverige också gått vinnande ur det hela i och
            med freden i Roskilde 1658, som innebar införlivandet av Skåne.
          </note>
          <note>
            Sverige har ordförandeskapet i Nordiska rådet under 2014. För
            mig som viceordförande, eller vicepresident som det heter i Nordiska
            rådet, finns anledning att fundera på vad vi kan erbjuda från
            och berätta om Norden utifrån just ett fredsperspektiv.
          </note>
          <note>
            Under dagens utrikespolitiska debatt har vi ju berört situationen
            i ett antal länder som visar att frihet, ordning och respekt på
            inget sätt kan tas för något självklart. Det handlar om brott
            mot mänskligheten i det som dagligen och stundligen sker i Nordkorea,
            kommunismens förtryck på Kuba, som inspirerar den nuvarande regimen
            i Venezuela att försöka tysta medier och jaga oppositionella,
            och slaget om frihet i Ukraina som utkämpas just nu. Det handlar
            om oroligheter i Sydsudan, Syrien, Libanon, Libyen, Mali och Irak.
            Det handlar om svåra politiska omställningar i Thailand respektive
            Egypten. Och detta är bara en handfull länder som nu rapsodiskt
            berörts.
          </note>
          <note>
            200 år av fred har också parats med nära 200 år av politisk utveckling.
            I januari hölls här i riksdagen ett minnesseminarium och en minnesceremoni
            med anledning av freden i Kiel 1814. Vad som vid seminariet lyftes
            fram från forskarhåll var den ordnade processen och institutionernas
            betydelse. I Eidsvoll lades exempelvis grunden till det moderna
            Norge 1814 via en konstitutionell bas. Här finns ett gott nordiskt
            exempel att lyfta fram.
          </note>
          <note>
            Fru talman! Men det handlar också om handel, ekonomi och utbyte.
            Nordens viktigaste handelspartner är i mycket stor utsträckning
            de andra nordiska länderna och vårt närområde runt Östersjön och
            Nordsjön i bredare bemärkelse. I 60 år har det i Norden rått passfrihet.
            En ihoptvinnad arbetsmarknad har gjort det naturligt att söka
            utbildning men också studier i ett annat nordiskt land. I dag
            handlar det mycket om att försöka hyvla ned de trösklar som finns
            i form av olika gränshinder.
          </note>
          <note>
            Mycket av det här känner vi i dag igen i det europeiska samarbetet.
            Det som gjort Norden rikt och fredligt är samma krafter som nu
            är med och skapar förutsättningar i EU:s 28 medlemsländer, inte
            minst i de nya i Öst- och Centraleuropa. Det är väl denna insikt
            som gör att människor som tar strid för fred och frihet viftar
            med EU-flaggor i Ukraina, i Georgien och i Moldavien.
          </note>
          <note>
            Fru talman! Därför borde årets Europavalrörelse just handla om
            dessa välståndets krafter. Det handlar om god ordning i ekonomierna
            och ansvarstagande på det sätt som vi visat i Sverige – men det
            gäller också exempelvis Estland, Lettland och Litauen. Det krävs
            en ordentlig sanering av de offentliga finanserna. Sedan 2008
            har EU-ländernas statsskulder ökat från 60 procent av bnp till
            nära 90 procent. Sverige är ett av de stora undantagen, då Sverige
            är ett land där statsskulden i stället har minskat.
          </note>
          <note>
            EU har antagit en finanspakt som innebär regler om budgetbalans
            inom ramen för nationell lagstiftning samt en stärkt stabilitets-
            och tillväxtpakt. Framgången hänger dock på efterlevnaden. EU:s
            utmaning är egentligen inte avsaknaden av bra regelverk utan bristen
            när det gäller att följa och respektera de bra regelverken.
          </note>
          <note>
            Det finns behov av en fördjupad inre marknad med en fungerande
            tjänstesektor och digital handel. Då handlar det om frihandels-
            och investeringsavtal med USA men även med länder i Asien – Désirée
            Liljevall och jag hade ett meningsutbyte om det. Då är det fråga
            om att inte vara rädd för andra européer, inte för någon polsk
            rörmokare eller någon lettisk byggnadsarbetare. I stället för
            att de ska mötas av skyltar där det står Go home borde vi säga:
            Låt oss komma samman! Så gjorde nämligen Sverige och Danmark för
            200 år sedan. Resultatet, tillsammans med dagens Norge, Finland
            och Island, har blivit riktigt gott. Så, fru talman, kan vi formulera
            en nordisk röst i EU och resten av världen.
          </note>
          <note type="speaker">
            Anf. 155 OLLE THORELL (S) replik:
          </note>
          <note>
            Fru talman! Tack, Hans Wallmark, för ett intressant inlägg! Jag
            kan hålla med om mycket av det han säger om vikten av Europaprojektet,
            handel och så vidare. Men jag skulle vilja ställa en fråga till
            Hans Wallmark eftersom jag inte fick något svar av Ulrik Nilsson.
          </note>
          <note>
            Jag fick en känga av Elisabeth Björnsdotter Rahm medan jag hastigt
            lämnade lokalen, så jag passar på att svara henne. Jag har nu
            lusläst utrikesdeklarationen ännu en gång. Där nämns ingenting
            om att Sverige på något vis ställer upp på det humanitära initiativet
            för kärnvapennedrustning. Det är ett initiativ som vi i nordisk
            anda borde följa, som Norge har tagit och som Danmark, bland andra,
            ställer sig bakom. Sverige gör det inte. Varför vill inte Moderaterna
            och den moderatstyrda regeringen ställa sig bakom det breda initiativet
            om att nedrusta kärnvapen och få fram en konvention mot kärnvapen,
            som man gjorde med klustervapen? Vad är problemet, Hans Wallmark?
          </note>
          <note type="speaker">
            Anf. 156 HANS WALLMARK (M) replik:
          </note>
          <note>
            Fru talman! Jag tycker i och för sig att Ulrik Nilsson gav ett
            väldigt bra och heltäckande svar. Det gäller även Elisabeth Björnsdotter
            Rahms hänvisning.
          </note>
          <note>
            Jag sitter i Försvarsberedningen, fru talman. Vi har i vår säkerhetspolitiska
            analys skrivit en del om kärnvapen. Jag vet inte om Olle har sett
            det, men annars kan jag visa sidorna. Bland annat konstaterar
            vi där att det finns en disproportionalitet. Jag tror att man
            kan räkna med att det finns ungefär 10 000 spetsar i Ryssland,
            och det är ungefär lika mycket som alla andra länder, inklusive
            Kina och USA, har.
          </note>
          <note>
            Jag tror att arbetet för kärnvapennedrustning är centralt. Då
            gäller det också att fokusera på de länder som har rätt mycket
            kärnvapen. Ryssland är otvivelaktigt ett av dem. Mitt intryck
            är – det är det vi skriver i vår säkerhetspolitiska analys – att
            det snarast är så, tyvärr, att Ryssland nu förstärker sin kärnvapendoktrin.
            Det gör att det finns all anledning att föra samtal på olika nivåer,
            och det tycker jag att Ulrik Nilsson på ett väldigt bra sätt pekade
            på.
          </note>
          <note type="speaker">
            Anf. 157 OLLE THORELL (S) replik:
          </note>
          <note>
            Fru talman! Låt oss säga att Ryssland och andra nu utökar sina
            arsenaler. Inte bara Ryssland utan även andra länder – USA gör
            det – satsar gigantiska summor på att modernisera sina arsenaler,
            så att säga. Det är pengar som skulle kunna användas mycket bättre
            på annat håll. På vilket sätt blir det bättre av att Sverige inte
            ställer krav på dem att nedrusta utan väntar på att de själva
            ska komma på det? Det är ju i princip det man förordar i den svenska
            regeringen. Man ska inte stöta sig med kärnvapenmakterna, för
            det är ingen idé om bara länder som inte har kärnvapen propsar
            på en kärnvapennedrustning.
          </note>
          <note>
            Det funkade när det gällde kemiska vapen. Det funkade när det
            gällde personminor. Det funkade när det gällde klusterbomber.
            Vad är skillnaden när det gäller kärnvapen?
          </note>
          <note>
            Min lekmannaåsikt är att Carl Bildt inte vill stöta sig med sina
            kompisar i Amerika och Ryssland. Han vill vara en av de stora
            grabbarna.
          </note>
          <note type="speaker">
            Anf. 158 HANS WALLMARK (M) replik:
          </note>
          <note>
            Fru talman! Jag tänker inte gå in och recensera utrikesministern
            efter den linje som Olle Thorell försöker beskriva. Dessutom är
            det intressant att socialdemokrater i andra sammanhang brukar
            varna för att Carl Bildt är för alarmistisk mot de stora länderna,
            som till exempel Ryssland. Nu är det tydligen det omvända. Jag
            tror nog att vi har en rätt tydlig och fast position gentemot
            Ryssland.
          </note>
          <note>
            Däremot är det precis som Olle Thorell försöker visa på. Man
            måste använda diplomatins samtliga tangenter, som klaviaturet
            erbjuder, för att kunna arbeta när det gäller kärnvapennedrustning.
          </note>
          <note>
            Det råder ingen som helst tvekan om att det är en svensk position.
            Det är en nordisk hållning att vi är för och arbetar för en kärnvapennedrustning.
            Men jag pekar bara på en del av problemets komplexitet, att vårt
            stora grannland i öster, Ryska federationen, har i särklass flest
            kärnvapenstridsspetsar. Jag har inget emot en rysk nedrustning
            vare sig på kärnvapensidan eller på den övriga sidan.
          </note>
          <note type="speaker">
            Anf. 159 KRISTER ÖRNFJÄDER (S) replik:
          </note>
          <note>
            Fru talman! Jag vill bara ställa en fråga och göra ett konstaterande
            när det gäller Hans Wallmarks sista del av anförandet. Han pratade
            då om arbetskraftsmigration.
          </note>
          <note>
            Vi socialdemokrater har ingenting emot att det kommer hit arbetskraft
            från andra länder. Men vad vi däremot vill är att det ska vara
            samma villkor som för den inhemska arbetskraften och att det ska
            vara samma löner och att de ska omfattas av samma lagar.
          </note>
          <note>
            Därför undrar jag: Tycker Hans Wallmark likadant, att alla ska
            ha samma villkor?
          </note>
          <note type="speaker">
            Anf. 160 HANS WALLMARK (M) replik:
          </note>
          <note>
            Fru talman! Jag försökte peka på det som rent allmänt nu sker
            i Europa, där Sverige naturligtvis är en del. Jag tycker i grunden
            att det Krister Örnfjäder beskriver är bra. Det han dock inte
            beskriver är just det som jag uppfattar som rätt oroväckande i
            dag, nämligen att det förs en diskussion som har udden mer riktad
            mot det man uppfattar som det främmande än mot att man vill förbättra
            några villkor.
          </note>
          <note>
            Det tror jag att vi alla lite till mans ska fundera igenom. Vad
            sänder det för signaler om man säger: Go home! Man kan i stället
            vända på det, precis som jag beskrev, och säga: Hur kan vi komma
            samman? Hur kan vi skapa regelverk som fungerar bättre?
          </note>
          <note>
            Det vi har upplevt i Sverige är i en liten skala jämfört med
            den typ av rätt grova diskussion som vi kan se om vi öppnar brittisk
            press. Där varnar man nu för floden från Rumänien och Bulgarien.
            Vi kan också se det i Mellaneuropa, i länder som Frankrike och
            Italien. Det tycker jag är oroväckande. Och jag kommer personligen
            att lyfta upp detta.
          </note>
          <note type="speaker">
            Anf. 161 KRISTER ÖRNFJÄDER (S) replik:
          </note>
          <note>
            Fru talman! Jag hoppas att det är många som kommer att lyfta
            upp frågan, men jag fick egentligen inget svar på den.
          </note>
          <note>
            Tycker Hans Wallmark att de personer som kommer till Sverige
            för att jobba ska göra det under samma villkor som den inhemska
            arbetskraften?
          </note>
          <note type="speaker">
            Anf. 162 HANS WALLMARK (M) replik:
          </note>
          <note>
            Fru talman! Det förekommer olika sätt att harmonisera ute i Europa.
            Det är det goda med det europeiska samarbetet, det vill säga att
            vi försöker få likartade regler och strukturer. Det är den fina
            berättelsen om det europeiska samarbetet. Tillsammans har vi avskaffat
            hundratusentals olika former av enskilda nationella lagstiftningar
            och gått mot ett alltmer harmoniserat regelverk.
          </note>
          <note>
            Sedan finns det olika delproblem. Krister Örnfjäder berör en
            del av dem. Jag har själv berört – och det blir viktigt inte minst
            i samband med Europavalrörelsen – vilket fundament den typen av
            krafter söker sin näring ur. Det Krister beskriver är en ärbar
            position, men det finns de som vill stoppa och hindra de fria
            rörelsernas Europa. Det kommer jag att vara emot under hela Europavalrörelsen.
          </note>
          <note>
            Den utrikespolitiska debatten var härmed avslutad.
          </note>
          <note>
            2 § Avsägelser
          </note>
          <note>
            Förste vice talmannen meddelade att Gunnar Andrén (FP) avsagt
            sig uppdraget som suppleant i finansutskottet från och med den
            20 februari.
          </note>
          <note>
            Kammaren biföll denna avsägelse.
          </note>
          <note>
            Förste vice talmannen meddelade att Christer Nylander (FP) avsagt
            sig uppdraget som suppleant i riksbanksfullmäktige från och med
            den 1 mars.
          </note>
          <note>
            Kammaren biföll denna avsägelse.
          </note>
          <note>
            3 § Anmälan om kompletteringsval
          </note>
          <note>
            Förste vice talmannen meddelade
          </note>
          <note>
            att Folkpartiet liberalernas riksdagsgrupp på grund av uppkomna
            vakanser anmält Christer Nylander som suppleant i finansutskottet
            från och med den 20 februari och Gunnar Andrén som suppleant i
            riksbanksfullmäktige från och med den 1 mars samt
          </note>
          <note>
            att Sverigedemokraternas riksdagsgrupp på grund av uppkommen
            vakans anmält Björn Söder som suppleant i miljö- och jordbruksutskottet
            från och med den 20 februari.
          </note>
          <note>
            Förste vice talmannen förklarade valda från och med den 20 februari
            till
          </note>
          <note>
            suppleant i finansutskottet
          </note>
          <note>
            suppleant i miljö- och jordbruksutskottet
          </note>
          <note>
            Förste vice talmannen förklarade vald från och med den 1 mars
            till
          </note>
          <note>
            suppleant i riksbanksfullmäktige
          </note>
          <note>
            4 § Anmälan om fördröjda svar på interpellationer
          </note>
          <note>
            Följande skrivelser hade kommit in:
          </note>
          <note>
            Interpellation 2013/14:249
          </note>
          <note>
            Interpellation 2013/14:249 Statsinkomster av räntesnurrebegränsningar
          </note>
          <note>
            Interpellationen kommer att besvaras fredagen den 28 mars 2014.
          </note>
          <note>
            Skälet till dröjsmålet är tjänsteresor och sedan tidigare inbokade
            engagemang.
          </note>
          <note>
            Rikard Jermsten
          </note>
          <note>
            Interpellation 2013/14:282
          </note>
          <note>
            Interpellation 2013/14:282 Försvarets överlevnadsskola i Karlsborg
          </note>
          <note>
            Interpellationen kommer att besvaras tisdagen den 4 mars 2014.
          </note>
          <note>
            Skälet till dröjsmålet är att statsrådet vid de svarstillfällen
            som finns före den 4 mars 2014 befinner sig på resa.
          </note>
          <note>
            Nils Cederstierna
          </note>
          <note>
            5 § Anmälan om faktapromemorior
          </note>
          <note>
            Förste vice talmannen anmälde att följande faktapromemorior om
            förslag från Europeiska kommissionen hade kommit in och överlämnats
            till utskott:
          </note>
          <note>
            KOM(2014) 6
          </note>
          <note>
            KOM(2013) 941
          </note>
          <note>
            6 § Ärenden för hänvisning till utskott
          </note>
          <note>
            Följande dokument hänvisades till utskott:
          </note>
          <note>
            7 § Ärenden för förnyad bordläggning
          </note>
          <note>
            Följande dokument bordlades för andra gången:
          </note>
          <note>
            8 § Offentlig upphandling
          </note>
          <note type="speaker">
            Anf. 163 MARIE NORDÉN (S):
          </note>
          <note>
            Fru talman! Varje år upphandlar svenska myndigheter varor och
            tjänster för närmare 600 miljarder kronor. Det är offentliga pengar,
            skattepengar som om de används rätt, klokt, strategiskt och med
            en anpassad lagstiftning kan göra stor skillnad vad gäller arbetsvillkor,
            starkare miljöskydd och en fungerande arbetsmarknad med sjysta
            konkurrensvillkor mellan företag. Men för att detta ska fungera
            måste man ställa sociala och miljömässiga krav och det måste finnas
            ambitioner att förhindra skattefusk och brott mot arbetsmiljöregler.
          </note>
          <note>
            Vi kan med glädje konstatera att det nya framförhandlade EU-direktivet
            som har antagits av EU-parlamentet öppnar för nya möjligheter
            i den nationella lagstiftningen och för att bevara den svenska
            modellen. Tyvärr måste vi konstatera att brist på fungerande lagstiftning
            och brist på politisk vilja har lett till en situation på arbetsmarknaden
            som i allt större utsträckning innebär otrygga anställningar,
            ren lönedumpning, osäkra arbetsplatser och alltmer svartarbete.
            Det är inte ovanligt med en kedja av underentreprenörer som systematiskt
            utnyttjar människor i syfte att tjäna pengar. Det blir allt svårare
            att som seriös företagare konkurrera med de oseriösa.
          </note>
          <note>
            När vi ställer krav på kontroll och socialt vettiga villkor gör
            vi det för att vi vet att alla parter på en arbetsmarknad tjänar
            på ordning och reda. Det ligger i företagens, de anställdas och
            skattebetalarnas intresse.
          </note>
          <note>
            Verktyget vita jobb har funnits sedan 2004. Det är ett samarbete
            mellan kommuner och flera fackförbund. Syftet var att skapa en
            modell där man utifrån gällande lagstiftning förhindrar social
            dumpning och svartarbete på svensk arbetsmarknad. De entreprenörer
            som ingår i en vita-jobb-upphandling är i alla led, såväl huvudentreprenörer
            som alla underentreprenörer, förpliktade att enligt upphandlingsavtalet
            garantera sina anställda i princip minimivillkor enligt branschens
            kollektivavtal och de väsentligaste delarna av svensk arbetsmarknadslagstiftning.
            Bryter man mot dessa villkor kan man bli av med kontraktet och
            dessutom få betala skadestånd. Det gör man enligt en lagstiftning
            som faktiskt finns.
          </note>
          <note>
            Modellen är beprövad runt om i landet. Den följer nuvarande lagstiftning,
            och den fungerar. Därför anser vi att regeringen bör verka för
            att denna modell införs i hela landet för att förhindra lönedumpning
            och försämrade arbetsvillkor som för många redan är ett oacceptabelt
            faktum.
          </note>
          <note>
            Regeringen borde vara angelägen om att stävja de uppenbara brott
            mot arbetsmiljö och skatteregler som i dag begås, inte bara för
            det mänskliga lidandets skull, som ofta kommer som följd, utan
            även för de förlorade skatteintäkterna. Beräkningar visar att
            på grund av rena skattebrott och svartarbete går staten varje
            år miste om närmare 180 miljarder i skatteintäkter. Det motsvarar
            5 procent av Sveriges bnp. Det är fullkomligt oacceptabelt.
          </note>
          <note>
            LO-distriktet i Stockholm lät under våren 2013 genomföra en undersökning
            bland kommunerna i Stockholms län om hur de arbetar med rutiner
            vid upphandling. Undersökningen visar att endast hälften har löpande
            kontroller av att huvudleverantörer följer lagar och förordningar.
            Bara var femte kommun följer regelbundet upp att företag de tecknat
            avtal med också följer dem. Med denna brist på kontroll riskerar
            man inte bara att bidra till ekonomisk brottslighet utan även
            till att skattepengar slösas bort genom att man inte får det man
            betalar för.
          </note>
          <note>
            Nära sju av tio uppger att de behöver mer resurser för att kunna
            genomföra bättre kontroller. Det vilar tungt på både kommuner
            och regering att ta ansvaret att vända utvecklingen. Det gör man
            med hjälp av aktiva insatser som stävjar den ekonomiska brottsligheten,
            till exempel vita-jobb-upphandlingar. Lagen måste ändå ändras
            så att det blir ett huvudentreprenöransvar. Skatteverket bör ges
            rätt att på eget initiativ genomföra riktade oanmälda kontroller
            hos företag.
          </note>
          <note>
            Det är rätt anmärkningsvärt att vi inte får majoritet i riksdagen
            för dessa förslag. Hur kan det komma sig att den borgerliga majoriteten
            inte är beredd att vidta åtgärder mot en alltmer ökande ekonomisk
            brottslighet som dessutom bedrivs med skattebetalarnas pengar?
          </note>
          <note>
            Fru talman! Som jag nämnde inledningsvis är det av stor vikt
            att man vid upphandling ställer miljömässiga krav för att uppnå
            minskad miljöpåverkan och dessutom göra miljövinster. Det finns
            en stark vilja i många kommuner och landsting att öka den ekologiska
            konsumtionen. Vi anser att det finns flera anledningar att arbeta
            mot ett nationellt mål, men det måste förenas med styrmedel för
            att stödja ekologisk odling. Den offentliga upphandlingen kan
            spela en avgörande roll i att minska den klimatpåverkan som vår
            livsmedelskonsumtion orsakar. Vi är övertygade om att offentlig
            sektor måste ta ett klimat- och miljöansvar i upphandlingarna,
            inte minst när det gäller upphandlingar av mat.
          </note>
          <note>
            Sverige är världsledande vad gäller miljöanpassad upphandling
            tack vare den unika modell som vi har haft sedan 1995 med Miljöstyrningsrådets
            arbete att ta fram miljökriterier för upphandling och direktrådgivning
            till kommuner och landsting vid enskilda upphandlingar. Det har
            gett oss en unik position.
          </note>
          <note>
            Vi menar att Miljöstyrningsrådet och Kemikalieinspektionen även
            fortsättningsvis bör ha en viktig roll i att stärka kommunerna
            genom rådgivning och sakupplysning. Därför är det mycket beklagligt
            att regeringen väljer en annan lösning för det samlade upphandlingsstödet
            än vad som presenterades i den statliga utredningen, helt bortser
            från kritiken från SKL, LRF, Naturskyddsföreningen och regeringens
            egen utredare och väljer att lägga det samlade upphandlingsstödet
            på Konkurrensverket. Det är en lösning som alla utom regeringen
            tycker är direkt olämplig och som riskerar att man förlorar den
            kompetens och det unika arbetssätt som Miljöstyrningsrådet står
            för och som tagit Sverige till den världsledande position vi i
            dag är i.
          </note>
          <note>
            Det är glädjande att SKL Kommentus ändå erbjudit sig att ta på
            sig ägaransvaret för Miljöstyrningsrådet och har lämnat in ett
            erbjudande till regeringen just om detta. Nu återstår det bara
            att se om regeringen väljer den kloka vägen eller om prestigen
            står i vägen.
          </note>
          <note>
            Fru talman! Den sociala ekonomin spelar en allt viktigare roll
            i välfärden, och jag vill lyfta fram behovet att värna dess förutsättningar.
            Den sociala ekonomin består av organisationer och företag som
            är fristående från den offentliga sektorn och som bedriver samhällsnyttig
            verksamhet i demokratiska former utan vinstsyfte. De överskott
            som uppstår används för att förbättra driften, säkra den och öka
            kvaliteten i verksamheten.
          </note>
          <note>
            Om 1 procent av de offentliga upphandlingarna gick till den sociala
            ekonomin skulle det innebära att staten och kommuner köpte tjänster
            för någonstans mellan 5 och 6 miljarder kronor. Det skulle innebära
            helt andra möjligheter för den sociala ekonomin att utvecklas.
            Vi menar att staten och kommuner skulle kunna göra mycket för
            att gynna de ideella aktörerna, till exempel upphandla i mindre
            kvantiteter, ställa sociala krav vid upphandlingar och låta vissa
            verksamheter bedrivas som försöksverksamheter för att finna nya
            vägar att ordna anställning åt till exempel arbetssökande.
          </note>
          <note>
            Det sociala företagandet bör ges samma tillgång till företagsrådgivning
            och kompetensutveckling som andra småföretag. Tyvärr råder det
            ofta brist på kunskap hos till exempel Almi om vilka behov och
            förutsättningar som dessa företag har. Villkoren för finansiering
            av sociala företag skiljer sig från villkoren som gäller för vanliga
            företag. Det finns en potential och en kraft i den sociala ekonomin
            som vi riskerar att gå miste om, om vi inte ser till att förbättra
            deras villkor. Det är tid att vi ändrar på det.
          </note>
          <note>
            Fru talman! 600 miljarder kronor per år av våra gemensamma tillgångar
            används för att köpa varor och tjänster. Använder vi dem rätt
            och klokt kan vi göra stor skillnad. Vi kan driva på ny miljöteknik,
            ställa om till ett mer ekologiskt hållbart samhälle, förbättra
            arbetsvillkoren, skapa ordning och reda på arbetsmarknaden och
            ge företag tillgång till en viktig marknad. Vi kan också förlora
            mycket på vägen om vi gör fel och inte har ambitionen att göra
            rätt.
          </note>
          <note>
            Det är inte acceptabelt att det försvinner närmare 180 miljarder
            kronor varje år på grund av att vi inte avsätter resurser för
            att följa upp ingångna avtal, inte ställer krav på att företag
            betalar skatt och inte anlitar svart arbetskraft. Det är inte
            acceptabelt att våra gemensamma resurser används på ett sätt som
            leder till social dumpning, ibland ren misär. Det är inte acceptabelt
            att vårt sätt att använda våra gemensamma resurser leder till
            osjysta villkor och slår ut seriösa företagare.
          </note>
          <note>
            Men det kan vi ändra på. Allt handlar om att vilja att förändra,
            och vi socialdemokrater vill inte någonting annat. Vi ser problemen
            och är beredda att göra någonting åt dem. Tyvärr delas inte den
            viljan av den borgerliga majoriteten, och därav våra reservationer.
          </note>
          <note>
            Fru talman! Vi står bakom samtliga våra reservationer, men för
            tids vinnande yrkar jag bara bifall till reservationerna 1, 9
            och 14.
          </note>
          <note type="speaker">
            Anf. 164 PER BOLUND (MP):
          </note>
          <note>
            Fru talman! Jag ställer mig såklart bakom Miljöpartiets samtliga
            reservationer, men för tids vinnande yrkar jag bara bifall till
            reservation 10.
          </note>
          <note>
            Offentlig upphandling är en oerhört viktig fråga för Miljöpartiet
            och även för samhället i stort. Det är en väldigt stor post i
            den svenska ekonomin; ungefär 500 miljarder kronor per år brukar
            man räkna med att den offentliga upphandlingen utgör. Självklart
            kommer de krav och de kriterier som ställs upp när man upphandlar
            offentliga verksamheter att få en stor effekt på samhället i stort.
          </note>
          <note>
            Det finns genom historien många exempel på fördelar som har vunnits
            och vinster som har gjorts genom att man har haft en helhetssyn
            i offentlig upphandling och en livscykelsyn på upphandlingarna
            och inte bara tittat på lägsta pris vid inköpstillfället. Det
            kan handla om miljöfördelar genom att man ställt krav på att de
            produkter och tjänster som upphandlas ska uppfylla högt ställda
            miljökrav. Det gör att vi kan lämna efter oss till våra barn ett
            samhälle som inte har stora miljöproblem. Vi vet att det också
            sparar kostnader på sikt i form av mindre klimatpåverkan, sådant
            som ger till exempel extremt väder.
          </note>
          <note>
            Det finns möjligheter att stödja den lokala ekonomin, vilket
            många studier har visat har en positiv effekt. Om man kan stödja
            den lokala ekonomin är det någonting som ger positiva effekter
            för hela lokalsamhället och hela den offentliga sektorn.
          </note>
          <note>
            Det finns möjligheter att ställa sociala krav och sätta upp sociala
            kriterier, som vi hörde i det föregående inlägget. Man kan till
            exempel stödja sociala företag som sysselsätter människor som
            i vanliga fall står långt från arbetsmarknaden. Det är ett sätt
            att sänka de offentliga kostnaderna för arbetslöshet och vinna
            viktiga tjänster på det lokala planet.
          </note>
          <note>
            Det finns alltså många och starka skäl för att ha höga ambitioner
            när det gäller att ställa både miljökrav och sociala krav och
            ha en helhetssyn och en livscykelsyn vid offentliga upphandlingar.
            Tyvärr görs det i alltför liten utsträckning i dag. Där tycker
            vi att regeringen skulle kunna vara mycket mer pådrivande och
            mer tydlig med att uppmuntra och stödja och visa att det ska ställas
            miljökrav och sociala krav i offentliga upphandlingar både i statlig
            regi och på det kommunala planet och landstingsplanet.
          </note>
          <note>
            Vår syn är att social och miljöanpassad upphandling verkligen
            ska uppmuntras och stödjas. Det ska inte vara någon tveksamhet
            om var politiken står i den frågan.
          </note>
          <note>
            Vi ser hur EU-systemet håller på att anpassas. De nya EU-regler
            som är på väg för offentlig upphandling kommer att vara tydligare
            när det gäller möjligheten att ställa höga miljökrav. Man ska
            kunna ställa sociala krav vid upphandlingen, och man ska kunna
            stödja lokal upphandling.
          </note>
          <note>
            De nya EU-reglerna måste, anser vi, utnyttjas i Sverige fullt
            ut. Det har flera utredningar pekat på, inte minst den senaste
            av Anders Wijkman. Det finns stora möjligheter med dagens regelverk
            och ännu större med det kommande regelverket att ställa bra och
            viktiga miljökrav och sociala krav. Det här tycker vi att regeringen
            verkligen borde utnyttja.
          </note>
          <note>
            Därför är vi djupt oroade över den inställning som regeringen
            har i denna fråga, inte minst när det gäller hur man organiserar
            den offentliga upphandlingen i Sverige. Vi har haft en väldigt
            bra organisation som har lett till att många kommuner ställer
            både sociala och miljömässiga krav, och även många landsting.
            Det beror på att man har haft en bra rådgivningsverksamhet där
            staten har varit en av aktörerna och bidragit till att vi har
            ett Miljöstyrningsråd som sätter upp kriterier och ger tydliga
            råd till alla dem som gör upphandlingar runt om i kommuner och
            landsting.
          </note>
          <note>
            Nu har regeringen av någon anledning bestämt att Miljöstyrningsrådet
            ska läggas ned och att allt arbete kring offentlig upphandling
            ska föras över till Konkurrensverket. Det tycker vi är ett djupt
            olyckligt beslut. Så tycker inte bara vi, utan kritik har kommit
            brett från samhället. Man har sagt att det inte är rätt väg framåt.
          </note>
          <note>
            Det finns många brister i det förslaget. Det har till exempel
            Sveriges Kommuner och Landsting påpekat mycket tydligt i sin kritik,
            även i offentliga medier, till exempel DN Debatt i samarbete med
            Lantbrukarnas Riksförbund som pekar på samma brister med det här
            förslaget liksom miljörörelsen och många andra aktörer. Till och
            med regeringens egen utredare säger att det här förslaget till
            organisering av upphandlingar är helt fel sätt att lösa frågan.
          </note>
          <note>
            Det finns ett antal problem med den organisatoriska lösning som
            regeringen har valt. Ett är att man, i och med att arbetet förs
            över till Konkurrensverket, slår ihop den kontrollerande verksamheten
            av offentlig upphandling – det måste kontrolleras att offentlig
            upphandling sker på rätt sätt – med den rådgivande verksamheten,
            vilket såklart skapar väldigt stora problem.
          </note>
          <note>
            Så har man inte gjort inom några andra samhällsområden. Där har
            man tvärtom ansträngt sig att separera rådgivande och kontrollerande
            organ från varandra. Men här tycker regeringen tydligen att det
            är jättebra att lägga både rådgivningsverksamheten och den kontrollerande
            verksamheten i samma myndighet.
          </note>
          <note>
            Jag tror att det kommer att leda till att exempelvis kommuner
            och kommunala upphandlare kommer att dra sig för att höra av sig
            till Konkurrensverket och be om hjälp och råd med upphandlingar.
            Om det är frågor som ligger i en gråzon finns det risk för att
            man blir kontrollerad av myndigheten i stället för att få råd
            och hjälp. Det tycker jag är en väldigt olycklig utveckling som
            regeringen borde ha tänkt på. Jag hoppas därför att det finns
            en beredskap att tänka om.
          </note>
          <note>
            Vi har också sett genom åren hur Konkurrensverket tid efter annan
            har försökt peka på att det ska vara lägsta pris som ska gälla.
            De har ganska aktivt avrått från att ställa vare sig miljökrav
            eller sociala krav vid upphandlingar. Regeringens reaktion på
            det är att lägga över hela ansvaret för offentlig upphandling
            på just den myndigheten. För mig är det en väldigt tydlig signal
            om att regeringen inte prioriterar möjligheten att ställa miljökrav
            och sociala krav. Det är bekymmersamt.
          </note>
          <note>
            En annan inriktning när man nu lägger detta under en myndighet
            är, tror jag, att det kommer att leda till stora bekymmer. Myndigheten
            har ju en annan karaktär inom det svenska offentliga systemet
            och även inom EU. När man lägger ansvaret på en myndighet är risken
            stor att man måste ha betydligt mer administration. Det blir en
            mycket mer trögrörlig organisation när det gäller upphandlingsregler.
          </note>
          <note>
            När man tittar på remissvaren finns det till exempel varningar
            om att ifall det är en myndighet som utfärdar kriterier och upphandlingsrådgivning
            är risken att det måste notifieras inom EU-systemet, att alla
            EU-länder kommer att kunna lägga in sina besvär mot förslaget
            och att det kommer att ta enormt lång tid innan man får fram kriterier
            för hur miljökrav och sociala krav ska kunna ställas.
          </note>
          <note>
            Det är bekymmersamt att regeringen har valt den här inriktningen,
            och det är ännu mer bekymmersamt att de inte lyssnar på den enormt
            hårda kritik som kommer från stora delar av samhället och som
            finns i remissammanställningen.
          </note>
          <note>
            Jag har också noterat att Sveriges Kommuner och Landsting har
            tagit ett aktivt initiativ i frågan och kommit med ett nytt förslag
            till hur man kan organisera offentlig upphandling. Jag har också
            ställt en interpellation till den ansvariga ministern om inte
            det skulle vara ett sätt att komma undan de problem som många
            har pekat på. Jag hoppas verkligen att regeringen har förmågan
            att tänka nytt och tänka om i det fallet.
          </note>
          <note>
            Vi tror att det finns stora möjligheter att få snabba effekter
            på de samhällsproblem vi ser genom att använda offentlig upphandling
            mer aktivt. Ett sådant exempel är svensk matproduktion. Där ser
            vi nu hur stora delar av matkonsumtionen försörjs genom import
            i stället för genom svenskt lantbruk.
          </note>
          <note>
            I måndags var jag nere på Börstorps slott utanför Mariestad.
            De bedriver en fantastisk miljöanpassad köttproduktion med lösgående
            djur. Det är en klimatcertifierad och Kravcertifierad gård. De
            har lätt att sälja till privata konsumenter, men deras stora problem
            är att de inte får kontrakten vid offentlig upphandling för att
            deras kött såklart kostar lite mer på grund av att det uppfyller
            högt ställda miljökrav.
          </note>
          <note>
            Vi tycker att man i upphandlingar ska ställa krav på att till
            exempel högt ställda djurskyddskrav ska vara uppfyllda. Man skulle
            exempelvis kunna fordra att kraven i svensk djurskyddslagstiftning
            uppfylls. Det skulle vara ett sätt att ge svenska matproducenter
            möjlighet att konkurrera med producenterna i andra länder. Det
            skulle också göra att man kan få en bättre köttkonsumtion, bättre
            miljöeffekter i offentlig upphandling och stöd till svensk matproduktion.
          </note>
          <note>
            Vi ser att man kan använda offentlig upphandling för att uppnå
            viktiga miljöfördelar, inte minst när det gäller transportsektorn.
            Vi har förslag om att man ska stödja att myndigheter använder
            sig av bilpoolstjänster i stället för att ha egna bilar i transportverksamheter.
          </note>
          <note>
            Det är ett sätt att upphandla sitt behov på ett väldigt miljövänligt
            vis som gör att man minskar sina miljökostnader och även sina
            fasta kostnader i ekonomiska termer. Det gör också att man får
            ett antal bilpoolsföretag som har bilar som kan användas av privatpersoner
            på kvällar och helger när de inte används i offentlig sektor.
            Vi använder bilar mest under dagtid på veckodagarna.
          </note>
          <note>
            Det här skulle vara ett sätt att se till att bilpoolsverksamheter
            får ett lyft i Sverige. Det skulle göra stor miljönytta, inte
            minst i våra storstäder. Där finns mycket man kan göra för att
            minska biltrafiken, till exempel genom att stödja bilpooler.
          </note>
          <note>
            Vi tycker också att man vid offentlig upphandling ska vara mycket
            mer aktiv i att minska kemikalieanvändningen och att man ska använda
            sig av SIN-listan. Det handlar om att byta ut farliga kemikalier
            mot mindre farliga. Här finns också möjlighet att använda offentlig
            upphandling betydligt mer aktivt.
          </note>
          <note>
            Avslutningsvis vill jag nämna att man inom offentlig upphandling
            även kan stödja jämställdhetsambitioner i vårt samhälle. Vi har
            tidigare drivit att man vid offentlig upphandling ska ställa krav
            på att företagen ska uppfylla högt ställda jämställdhetskrav.
          </note>
          <note>
            Här och nu vill vi också lyfta fram att man även på andra sätt
            inom offentlig upphandling kan stödja jämställdhetsarbetet. En
            studie som har kommit nyligen från Linköpings universitet visar
            att med dagens system missgynnas kvinnliga företagare vid offentlig
            upphandling.
          </note>
          <note>
            Det handlar om höga inträdesbarriärer, långa kontrakt och stora
            upphandlingar som strukturellt missgynnar kvinnliga företagare.
            Vi tycker att regeringen ska se över reglerna och försöka komma
            med anpassningar för att se till att kvinnors företagande inte
            missgynnas vid offentlig upphandling.
          </note>
          <note type="speaker">
            Anf. 165 SVEN-OLOF SÄLLSTRÖM (SD):
          </note>
          <note>
            Fru talman! Kollektivavtal har varit en viktig del i den svenska
            modellen under lång tid. Att som arbetstagare kunna organisera
            sig i ett större sammanhang – ett fackförbund – och möjligheten
            att tillsammans med arbetsgivarparten sluta långsiktiga avtal
            har borgat för en positiv utveckling av arbetsmiljön, arbetsvillkoren
            och det sociala skyddet – sjysta löner, helt enkelt.
          </note>
          <note>
            Det är därför rimligt att det offentliga – kommuner, landsting
            och stat – ställer som krav att ett anbudsgivande företag som
            deltar i offentlig upphandling också ska erbjuda sina anställda
            kollektivavtal eller i varje fall kollektivavtalsenliga villkor.
          </note>
          <note>
            Fru talman! Det anmärkningsvärda i den här debatten är inte den
            reservation som berör just kollektivavtal. Det anmärkningsvärda
            är snarare att den övriga oppositionen inte verkar vara överens.
            Att den rödgröna oppositionen, som utger sig för att vara ett
            regeringsalternativ, inte har kommit överens om vilka villkor
            som ska gälla på den svenska arbetsmarknaden får vän av ordning
            att undra om detta inte är en prioriterad fråga.
          </note>
          <note>
            Det är synd. Sverigedemokraterna hade gärna varit med och fällt
            regeringen i frågan om kollektivavtalsenliga villkor i den offentliga
            upphandlingen, men det är alltså inte möjligt.
          </note>
          <note>
            Jag tycker också att det är anmärkningsvärt att frågan om kollektivavtal
            har blivit viktig som en direkt konsekvens av utstationeringsdirektivet
            och EU-medlemskapet.
          </note>
          <note>
            Jag ställer mig återigen frågan: Är det viktigt i den rödgröna
            oppositionen att nå samsyn i frågan om vilka villkor som ska gälla
            på den svenska arbetsmarknaden?
          </note>
          <note>
            Är det viktigt med kollektivavtalsenliga villkor? Är det viktigt
            att kollektivavtalen gäller även utstationerad arbetskraft? Är
            det viktigt att ha en väl behovsprövad arbetskraftsinvandring,
            som jag tror att Socialdemokraterna fortfarande står för, eller
            bör vi ha en helt fri och öppen arbetskraftsinvandring utan någon
            som helst prövning, som Miljöpartiet tillsammans med alliansregeringen
            står för?
          </note>
          <note>
            Bör utstationerad arbetskraft kunna konkurrera med svensk arbetskraft
            enbart med lägre löner, eller bör konkurrensen huvudsakligen ske
            genom kvalitet och inte genom pris?
          </note>
          <note>
            Eftersom ni uppenbarligen inte är överens om dessa frågor vore
            det förmodligen intressant för väljarna att veta vad som kommer
            att gälla efter valet, om det blir en rödgrön majoritets- eller
            minoritetsregering, så att de slipper köpa grisen i säcken.
          </note>
          <note>
            För Sverigedemokraternas del är det enkelt: Ordning och reda
            ska gälla på arbetsmarknaden, kollektivavtal ska omfatta även
            utstationerad arbetskraft, Lavallagen ska rivas upp, EU-medlemskapet
            ska omförhandlas i grunden och arbetskraftsinvandringen ska vara
            behovsprövad.
          </note>
          <note>
            Fru talman! Sverigedemokraterna är positiva till att införa den
            så kallade vita-jobb-modellen just när det gäller offentlig upphandling.
            Modellen kan appliceras på all offentlig upphandling och kräver
            att det anbudsgivande företaget erbjuder sina anställda kollektivavtalsenliga
            villkor.
          </note>
          <note>
            Detta ska gälla i hela kedjan, vilket innebär att huvudentreprenören
            har ett ansvar för att eventuella underleverantörer följer de
            regler som har ställts upp. I annat fall blir förslaget ett slag
            i luften, och de osunda konkurrensvillkor som i dag råder tillåts
            fortleva.
          </note>
          <note>
            Sverigedemokraterna är positiva till att införa huvudentreprenörsansvar.
            Det anbudsgivande företaget ska också godta att den upphandlande
            parten – kommunen, landstinget eller för den delen staten – tillåts
            kontrollera att villkoren i upphandlingen uppfylls genom att undersöka
            relevanta handlingar: löne- och anställningslistor, skatteinbetalningar
            och motsvarande.
          </note>
          <note>
            Det är mot bakgrund av detta synd att Socialdemokraterna i sin
            reservation har valt att införa yrkanden som ställer mycket långtgående
            krav på de anbudsgivande företagen. I stället för att nöja sig
            med de förslag som ligger inom ramen för vita-jobb-modellen ställer
            man utöver det krav på att företag ska redovisa samtliga intäkter
            och utgifter kopplade till en offentlig upphandling. Detta innebär
            naturligtvis en orimlig administrativ börda på framför allt mindre
            företag. Det inkräktar också på ett företags legitima rätt att
            ha affärshemligheter.
          </note>
          <note>
            Sverigedemokraterna kan därmed – dess värre, måste jag säga –
            inte ställa sig bakom reservationen i frågan i dess helhet. Men
            låt det inte råda några oklarheter kring att vi är positiva till
            vita-jobb-modellen i sig. Om samtliga i den övriga oppositionen
            tycker detsamma är frågan.
          </note>
          <note>
            Sverigedemokraterna har länge drivit frågan om att förhindra
            import av kött där djuret har slaktats på ett sätt som uppenbarligen
            strider mot den svenska djurskyddslagstiftningen. Att ha ett starkt
            djurskydd på hemmaplan, samtidigt som importen är helt öppen från
            länder som har en väsensskild syn på djurhållning, blir onekligen
            ett slag i luften. Det innebär bara att man flyttar den inhumana
            slakten någon annanstans, för den sker ju ändå.
          </note>
          <note>
            Det innebär också att svenska bönder tvingas konkurrera med helt
            olika och orättvisa villkor, där man får en konkurrensnackdel.
            Det är naturligtvis inte en rimlig hållning.
          </note>
          <note>
            Vi tycker – och har alltid tyckt – att man i offentlig upphandling
            ska kunna ställa krav på att det kött vi använder kommer från
            djur som har slaktats i enlighet med svensk djurskyddslagstiftning.
            Jag vill välkomna och tycker att det är bra att Miljöpartiet nu
            också sätter ned foten i frågan. Det är riktigt bra att det nu
            är fler partier i riksdagen som är emot till exempel inhumana
            slaktmetoder, exempelvis sådana där djuret inte bedövas före slakt.
          </note>
          <note>
            Jag står naturligtvis bakom samtliga våra reservationer och vårt
            särskilda yttrande men för tids vinnande yrkar jag bara bifall
            till reservation 5.
          </note>
          <note type="speaker">
            Anf. 166 ULLA ANDERSSON (V):
          </note>
          <note>
            Fru talman! Hälften av statens, kommunernas och landstingens
            samlade utgifter förutom transfereringar spenderas på att köpa
            varor och tjänster av det privata näringslivet. Enligt tidningen
            Dagens Samhälle handlar det om drygt 800 miljarder per år. Det
            visar på betydelsen av ett starkt skattefinansierat välfärdssamhälle.
          </note>
          <note>
            Dagens Samhälle släppte för en tid sedan en rapport där de skrev:
            Somliga brukar raljera om den ofantliga sektorn. Man kan lika
            gärna tala om en ofantlig, skattefinansierad, konjunkturokänslig
            inhemsk marknad som är vidöppen för det privata näringslivet.
            Ett ankare i en turbulent ekonomi.
          </note>
          <note>
            Det visar på betydelsen för det privata näringslivet av den offentliga
            sektorn. Det offentliga är det privatas största enskilda kund.
            Det kan vara värt att komma ihåg när högern drömmer om ofantliga
            skattesänkningar, gärna på lånade pengar. Det får konsekvenser
            i både sämre kvalitet i välfärden och mindre beställningar av
            det privata näringslivet.
          </note>
          <note>
            Lagen om offentlig upphandling är därför ett oerhört viktigt
            redskap som i dag tyvärr förhindrar utveckling, inte minst i form
            av krav på sociala rättigheter och kollektivavtal samt i form
            av skatteundandragande och försvårande av lokal landsbygdsutveckling.
          </note>
          <note>
            Nu pågår ett arbete på nationell nivå och på EU-nivå för att
            se över lagstiftningen. Det är absolut nödvändigt. Ilmar Reepalu,
            före detta kommunalråd i Malmö, har dragit frågan långt och ifrågasatt
            hela lagens existens. Han menar att kommunallagen i stället skulle
            kunna gälla även i en upphandling.
          </note>
          <note>
            Den frågan är värd att ställa, inte minst mot bakgrund av den
            enorma byråkratin, dess kostnader, såväl ekonomiska som sociala,
            och den utslagning av mindre företag som sker. Därför är det så
            viktigt att lagen om offentlig upphandling ändras.
          </note>
          <note>
            Vi vill att lagen ändras så att det ska gå att ställa krav på
            kollektivavtal i upphandlingarna. Det har högern motarbetat under
            alla mina år här i riksdagen, trots att de säger sig stå bakom
            den svenska modellen. För skattefinansierade välfärdstjänster
            kommer det inte att finnas några EU-rättsliga hinder mot att kommuner
            och landsting kräver att leverantören har kollektivavtal, anser
            Sveriges Kommuner och Landstings jurister, LO och Vision. Men
            allt kommer att bero på hur Sverige väljer att införa det nya
            direktiv som har kommit från EU.
          </note>
          <note>
            Vi kommer att göra vad vi kan för att det ska införas i svensk
            lagstiftning. Det ger oss möjligheter att använda skattepengar
            på ett rimligt sätt. Det är inte rimligt att skattepengar används
            för att dumpa löner, sociala avgifter, pensioner med mera. Dessutom,
            fru talman, är det endast i 13 procent av upphandlingarna som
            det ställs krav enligt arbetsmiljölagen, så inte ens det funkar
            i dag.
          </note>
          <note>
            Därmed yrkar jag bifall till reservation 3 om rätt att ställa
            krav på kollektivavtal genom lagstiftningen.
          </note>
          <note>
            Vi vill också att huvudentreprenören ska vara skyldig att garantera
            hela kedjan av alla underleverantörers skatter och avgifter. Då
            skulle vi komma bort från fusk och dumpade löner och få bättre
            arbetsvillkor. I dag har Skatteverket svårt att få information
            om vilka utländska företag som bedriver verksamhet här och kan
            därför inte heller utreda om de är skatteskyldiga. Ett huvudentreprenörsansvar
            tycker Vänsterpartiet vore rimligt att införa i svensk lagstiftning.
          </note>
          <note>
            Vi vill också se över rätten till överklagan och till exempel
            införa att en överklagan ska vara inlämnad redan innan beslutet
            om vem som ska få kontraktet är taget. Är kriterierna fel är de
            det oavsett vem som vinner anbudet, och när företagen får underlaget
            vet de om det är felaktigt.
          </note>
          <note>
            I Sverige överklagas fler anbud än i många andra länder. Vi ligger
            över genomsnittet. Nu påverkar överklagningsmöjligheterna också
            utformningen på upphandlingen, då den upphandlande myndigheten
            inte vågar skriva underlag som utvecklar och stimulerar kvalitet
            eftersom risken då är större att upphandlingen överklagas, och
            då sitter kommunen där utan ett kontrakt och måste finna dyra
            reservlösningar.
          </note>
          <note>
            Dessutom borde det finnas en specialdomstol för upphandlingar,
            vilket skulle underlätta både för den upphandlande parten och
            för det privata företag som överklagar upphandlingen. I dag tar
            det alldeles för lång tid.
          </note>
          <note>
            Uppföljningarna, som Marie Nordén var inne på tidigare, fungerar
            inte alls i den omfattning som de borde fungera. Endast ca 40
            procent av upphandlingarna följs upp. Därför behöver det arbetet
            förstärkas. Det behövs utbildningar för upphandlarna.
          </note>
          <note>
            Beloppsgränserna för när en upphandling måste göras behöver också
            höjas. Sverige har i dag lägre beloppsgränser än genomsnittet
            i EU. Med högre beloppsgränser skulle det bli lättare att följa
            upp de upphandlingar man gör eftersom man skulle få färre upphandlingar
            att följa. Det skulle också innebära lägre kostnader för upphandlingar.
          </note>
          <note>
            Jag var på en debatt för bara någon vecka sedan och blev då kontaktad
            av en person som hade varit involverad i en upphandling om summan
            800 000 kronor. Den administrativa kostnaden för den upphandlingen
            var hela 200 000 kronor, det vill säga en fjärdedel av hela kontraktet.
            Det är över huvud taget inte rimligt.
          </note>
          <note>
            För oss i Vänsterpartiet är det viktigt att goda exempel på upphandlingar
            som gynnar det lokala näringslivet och små producenter sprids
            vidare och att utbildningar genomförs för hur man kan göra för
            att stimulera det lokala näringslivet.
          </note>
          <note>
            I till exempel Dalarna har vi sett hur en kommun har bistått
            lokala producenter – Rättvik tror jag att det var – genom att
            lösa deras logistikproblem så att de kan leverera. Då spar man
            på miljön, gynnar det lokala och förbättrar säkerheten. Man samlar
            alltså alla små lokala leverantörers varor i en hall, och sedan
            kör kommunen ut varorna.
          </note>
          <note>
            I Arvika liksom i Gävleborg har man delat upp upphandlingarna
            i mycket mindre enheter. Därför kan nu små leverantörer leverera
            till det offentliga. Man gör till exempel en upphandling av blomkål,
            en annan av kött, en tredje av korv och så vidare i stället för
            en enda stor livsmedelsleverans.
          </note>
          <note>
            Stora upphandlingar leder till sämre konkurrens. Det har visat
            sig när det gäller mat, vård och omsorg. Det har i sin tur lett
            till att priserna på varorna så småningom har stigit.
          </note>
          <note>
            I Malmö finns ett annat bra exempel, och det är den så kallade
            vita-jobb-modellen som vi vill ska införas i hela landet. Den
            togs fram i Stockholm av den rödgröna majoriteten i samarbete
            med facken. Men högern förkastade den så klart. Nu lever den i
            Malmö, och där gör facken en oerhört viktig insats i kontrollen
            av dem som har vunnit upphandlingen.
          </note>
          <note>
            Det är exempel som vi vill ska spridas vidare och som man kan
            använda också i utbildningar som staten kan bistå kommunerna med.
          </note>
          <note>
            Det finns också dåliga exempel. Jag tänkte ta upp ett som är
            mycket aktuellt och som faktiskt har funnits under en längre tid,
            och det är Stockholms Läns Landsting som styrs av en borgerlig
            majoritet och som har upphandlat färdtjänst. Man har använt sig
            av lägsta pris i stället för det ekonomiskt mest fördelaktiga,
            som det faktiskt finns möjlighet till. Lägsta pris har inneburit
            att det företag som har vunnit upphandlingen, Fågelviksgruppen,
            har lagt ett så lågt anbud att chaufförerna själva får betala
            för att bolaget har vunnit upphandlingen, det vill säga att de
            får lägre löner för de tjänster som de utför.
          </note>
          <note>
            Jag har träffat taxichaufförer som jobbar där. I dag är det så
            att de kan få jobba två till tre timmar mer per dag för att få
            ihop samma lön som de hade innan Fågelviksgruppen vann upphandlingen.
            Det säger ganska mycket om att man inte har tagit socialt ansvar
            i Stockholms Läns Landsting vid sin upphandling, och så kan det
            inte vara.
          </note>
          <note>
            Fru talman! Jag vill också ta upp vårt förslag om att företag
            registrerade i skatteparadis inte ska kunna få delta i upphandlingar.
            Karlskrona har antagit en sådan policy, men Konkurrensverket menar
            att det inte är möjligt. Vi tycker inte att det är rimligt att
            företag som lever på skattepengar och som gör allt som de kan
            för att själva undandra sig skatt ska få delta. Vi vill att en
            sådan översyn av lagstiftningen görs. Det skulle betyda att många
            giriga riskkapitalister skulle bli fattigare men skattebetalarna
            desto rikare. Därför yrkar jag bifall till reservation 11.
          </note>
          <note>
            Fru talman! Till sist vill jag ta upp de möjligheter som det
            nya direktivet innebär. Mathias Sylwan, jurist på Sveriges Kommuner
            och Landsting, menar att skattefinansierad vård och omsorg och
            utbildning är vad EU numera kallar icke ekonomiska tjänster. Det
            betyder att vi kan ha egna regler och reservera upphandlingar
            till icke enbart vinstsyftande bolag och utan begränsning på tre
            år. Vi menar att det är extra viktigt att det får genomslag i
            svensk lagstiftning. Då kan vinstsyftande bolag inte delta i upphandlingarna
            av vård, skola och omsorg, utan vi får aktörer som är där enbart
            av rent intresse för verksamheten och inte för att stoppa pengarna
            i egen ficka.
          </note>
          <note>
            Därför kommer det att vara extra intressant att följa det som
            nu händer och hur regeringen kommer att reagera när utredningen
            läggs fram den 1 maj, där man visar hur EU-direktivet ska införas
            i svensk lagstiftning. Jag hoppas därför att Lotta Olsson kommer
            att kunna svara på vad regeringens hållning kommer att vara i
            den frågan. Kommer man att ta den möjlighet som EU-direktivet
            nu öppnar upp för?
          </note>
          <note type="speaker">
            Anf. 167 LOTTA OLSSON (M):
          </note>
          <note>
            Fru talman! Vi ska i dag debattera finansutskottets betänkande
            27, Offentlig upphandling . Jag vill börja med att yrka avslag
            på samtliga motioner i betänkandet.
          </note>
          <note>
            Offentlig upphandling är ett stort och viktigt område. Det ser
            vi också på den mängd motioner som kommit in och som rör ämnet
            offentlig upphandling.
          </note>
          <note>
            Den offentliga upphandlingen omfattar mellan 15 och 20 procent
            av svensk bruttonationalprodukt. Ingen annan kund är lika stor
            som den offentliga sektorn i Sverige. Därför finns det mycket
            att debattera i ämnet, och vi ser att intresset är stort. Man
            kan se att de 63 motioner som har inkommit visar det. Huvudorsaken
            till att så många bra motioner blivit avstyrkta är att vi inväntar
            nya förslag på direktiv från den av regeringen särskilt tillsatta
            Upphandlingsutredningens slutbetänkande.
          </note>
          <note>
            Professionella upphandlingar är viktiga för att skydda skattebetalarnas
            pengar och förhindra onödiga kostnader.
          </note>
          <note>
            Upphandlingsstödet kommer redan 2014 att samlas under Konsumentverket.
            Konsumentverket tillförs dessutom 35 miljoner kronor från 2015
            för att stärka stödet till offentlig upphandling. Detta har till
            syfte att ge stöd för att skapa bättre upphandlingskompetens.
            Här skriver man att stöd, information och vägledning om offentlig
            upphandling och innovationsupphandling samt även kunskap om miljö
            och social hänsyn vid upphandlingar behöver förstärkas och koncentreras.
          </note>
          <note>
            Förändringar i direktiven för upphandlingar får många gånger
            stora konsekvenser för både upphandlare och konsumenter. Därför
            är jag glad att vi inte lättvindigt detaljstyr utan inväntar Upphandlingsutredningens
            betänkande.
          </note>
          <note>
            Att kollektivavtal ska vara ett krav liksom att sociala hänsyn
            ska tas vid upphandlingar är frågor som man tydligt behöver belysa
            effekterna av, eller rättare sagt oönskade effekter av, innan
            man tar beslut. Lika viktigt som det är för seriösa företag att
            ha möjlighet att vara med vid upphandlingar, lika viktigt är det
            med ett regelverk som inte i onödan exkluderar något av dessa
            företag från att vara med. Vidare är de offentliga upphandlingarna
            en riskbransch vad avser mutor och korruption. De enorma mängder
            varor och tjänster som upphandlas är självklart en attraktiv marknad
            även för den oseriöse. Därför är kontroll och sunda riktlinjer
            ett måste.
          </note>
          <note>
            Sociala hänsyn är också viktiga att ta. Offentlig sektor måste
            ta sitt ansvar för att människor ska ha möjlighet att komma i
            arbete. Därför kan sociala upphandlingar vara bra kravställare.
            Att de företag som säljer varor och tjänster till offentlig sektor
            tar social hänsyn är självklart bra. Men dessutom ska de svenska
            direktiven vara förenliga med EU-rätt. Även här är det viktigt
            att veta hur man ska utvärdera. Vi har ännu inte kommit lika långt
            vad avser att utvärdera sociala som materiella värden.
          </note>
          <note>
            Fru talman! Den svenska nivån på djurskyddet är för oss en självklarhet,
            och upphandlingar utifrån svenskt synsätt borde vara självklart.
            Här har vi redan i dag en lagstiftning som gör det möjligt att
            ställa stora krav på djurskydd vid upphandlingar.
          </note>
          <note>
            Att miljöhänsyn ska tas vad avser transporter av produkter men
            också vid tillverkning kommer att finnas med i de nya upphandlingsdirektiven.
            Ett viktigt synsätt i detta är att titta på hela livscykeln, ett
            synsätt som är långsiktigt hållbart. Vi går från ett kortsiktigt
            synsätt att bara se inköpspriset till ett långsiktigt synsätt
            där kostnaden fördelas på en hel livscykel.
          </note>
          <note>
            Fru talman! Många krav utgår i dag från den lagstiftning som
            vi har. Det finns dock mycket att göra för att tydliggöra krav
            och regler hos alla upphandlare. Tillämpningen av de krav som
            lagstiftningen ställer på miljö och transporter behöver dessutom
            bli möjlig att utvärdera. Här finns det fortfarande mycket att
            göra.
          </note>
          <note>
            Att små företag ska kunna vara med och leverera varor och tjänster
            till offentlig sektor är naturligtvis viktigt. Vidare är de små
            företagens möjligheter att vara med och konkurrera viktiga att
            ta hänsyn till då man upphandlar. Att upphandlingarna ska vara
            möjliga att dela upp i mindre delar med flera leverantörer är
            ett sätt att skapa möjligheter för fler.
          </note>
          <note>
            Vi vet dessutom att många kvinnliga företagare driver små företag.
            Även här kommer Upphandlingsutredningen att titta på vilken problematik
            som finns.
          </note>
          <note>
            Kundvalsreformer som kompletterar upphandlingar är något som
            behöver ses över. Kundvalsmodeller är bra och har gett många små
            företag och företag startade av kvinnor en bra marknad. Upphandlingar
            kontra utmaningsrätt är ett av de förslag flera motionärer har
            lagt fram. Här har utskottet landat i att ett sådant beslut ändå
            skulle strida mot det kommunala självstyret. Utmaningsrätten är
            alltså ett förslag man får driva vidare på den kommunala arenan,
            och utmaningsrätt finns i 25 svenska kommuner redan i dag. Jag
            skulle önska att fler kommuner tog chansen att införa kundvalsmodeller.
          </note>
          <note>
            Socialdemokraterna föreslår att kommuner ges möjlighet att vid
            upphandling av välfärdstjänster och tillträde till valfrihetssystem
            begränsa upphandlingen till icke vinstgivande organisationer.
            Här frågas inte efter levererad kvalitet; här frågas bara efter
            vinster. Hur ska då företag som är verksamma i välfärden klara
            en oförutsedd kostnad? Vem ska våga vara företagare i välfärden
            om man inte får skaffa sig en marginal i företaget? Det måste
            vara bästa kvalitet för kostnaden vi ser som norm, inte om organisationen
            är vinstgivande eller inte.
          </note>
          <note>
            Herr talman! Motionerna om att staten ska avstå från att upphandla
            av företag som har kopplingar till skatteparadis är snart en helt
            onödig motion. Regeringen har sedan den tillträdde arbetat intensivt
            med att täppa till möjligheterna att skicka pengar till skatteparadis.
            Det har varit ett bra arbete som innebär att vi i dag bara har
            några få länder kvar som staten inte har ömsesidiga avtal med
            angående beskattning av företag och förmögenhet.
          </note>
          <note>
            Kompetensen hos de svenska kommunerna behöver bli bättre vad
            avser upphandlingar. Här har en motion från Jessica Polfjärd fått
            gehör, och en stor satsning på förstärkning av kompetensen kommer
            att göras. Uppdraget har gått till Konkurrensverket, och som jag
            tidigare beskrev kommer hela 35 miljoner att satsas på en förstärkning
            av upphandlingsstödet från 2015. Det är en mängd olika kompetensområden
            som behöver tillgodoses. Juridik, ekonomi, miljö, teknik och socialt
            ansvarstagande är bara några av de kompetensområden som behöver
            förstärkas.
          </note>
          <note>
            Också sanktionerna mot och påföljden för den som inte följer
            lagen om offentlig upphandling behöver en översyn. Självklart
            är relevanta sanktioner vid övertramp viktiga, inte minst som
            styrmedel. Också här finns en översyn med i kommande förslag från
            regeringen. Det behöver tydliggöras vad det är för sanktioner
            den får som bryter mot upphandlingsreglerna.
          </note>
          <note>
            Att de företag som levererar varor och tjänster till den offentliga
            sektorn ska följa lagstiftningen är något som är självklart, men
            det kan vara svårt att kontrollera. Här finns motioner om att
            införa en modell kallad vita jobb vid offentliga upphandlingar.
            Också här hänvisar utskottet till Upphandlingsutredningens slutbetänkande.
            Vita jobb ska vara självklara, men man behöver titta på om det
            ska finnas ett specifikt regelverk för det här.
          </note>
          <note>
            I en motion föreslås att telefonitjänster inte ska få upphandlas
            utanför Sverige eftersom det ger dålig kvalitet. Självklart ska
            inte leverantörer av telefonitjänster som inte erbjuder bra kvalitet
            finnas, men att förbjuda upphandling utanför Sverige strider mot
            EU-rätten.
          </note>
          <note>
            I en motion finns ett bra förslag för att fler lärlingar ska
            komma in på arbetsmarknaden. Det kan vara ett förslag som har
            lagts fram om att företag som har lärlingsplatser ska ges förtur
            vid upphandling. Också den här frågan kan vara bra att titta på
            via Upphandlingsutredningen.
          </note>
          <note>
            Herr talman! Som jag inledde med att säga är det många bra motioner
            som väntar på svar då Upphandlingsutredningen kommer med sitt
            slutbetänkande.
          </note>
          <note type="speaker">
            Anf. 168 MARIE NORDÉN (S) replik:
          </note>
          <note>
            Herr talman! Situationen på arbetsmarknaden, inte minst inom
            byggbranschen, är många gånger minst sagt oroväckande. Många gånger
            är den också helt oacceptabel. Man kan tycka att regeringen och
            Moderaterna borde vara angelägna om att hitta former för att åtgärda
            just detta så snart som möjligt. Lotta Olsson hävdar – och Moderaterna
            skriver i betänkandet – att man är mån om att det ska vara ordning
            och reda och sjysta villkor på arbetsmarknaden. Jag måste säga
            att jag undrar hur man vill skapa ordning och reda på arbetsmarknaden.
          </note>
          <note>
            Konsekvent, under varje debatt, sedan jag kom in i finansutskottet
            har man avvisat krav på kollektivavtal eller kollektivavtalsliknande
            villkor. Skrivningarna i betänkandet får mig också att undra hur
            man tolkar – eller hur man vill tolka – det nya EU-direktivet.
            Man säger: Ja, det finns ett nytt direktiv, men EU-rätten måste
            fortfarande gälla. Jag kan inte tolka det på något annat sätt
            än att man nästan önskar att man inte ska behöva införa kollektivavtal
            därför att EU-rätten nog inte följer EU-direktivet.
          </note>
          <note>
            Jag undrar: Hur vill man skapa ordning och reda på arbetsmarknaden?
            Är man beredd att följa EU-direktiven? Om man säger nej till vita
            jobb och till kollektivavtal, hur har regeringen tänkt skapa ordning
            och reda? Jag vet att det är lätt att hänvisa till den pågående
            utredningen, men Lotta Olsson måste väl ändå ha en uppfattning.
            Moderaterna måste väl ändå ha en tanke om hur de vill gå till
            väga och vilka åtgärder som är viktiga att införa om de är måna
            om ordning och reda på arbetsmarknaden. Just nu känns det lite
            som en läpparnas bekännelse. Så upp till bevis! Hur har ni tänkt
            lösa det här?
          </note>
          <note type="speaker">
            Anf. 169 LOTTA OLSSON (M) replik:
          </note>
          <note>
            Herr talman! Marie Nordén lyfter fram en viktig fråga, nämligen
            den fria rörligheten inom EU och att man också ska ha bra villkor
            och en bra arbetsmiljö för dem som finns på arbetsmarknaden. Självklart
            är det sådant man behöver ta upp i Upphandlingsutredningen. Men
            vi har ändå i dag att debattera det som är specifikt för offentlig
            sektor och de offentliga upphandlingarna, så det här är inte en
            debatt som behandlar villkoren på arbetsmarknaden i detalj.
          </note>
          <note>
            Egentligen handlar det om att de lagar och regler som finns efterföljs,
            och därför tycker jag egentligen att det är konstigt med vita-jobb-debatten
            – precis som att vi skulle ha något speciellt regelverk som ska
            behandla det som egentligen redan i dag inte är lagligt. De företag
            som finns och verkar i Sverige i dag måste följa de lagar och
            regler vi redan har. Det ska inte behöva finnas en speciell regel
            om att det bara ska finnas sjysta företag; alla är ju tvungna
            att följa det regelverk som faktiskt finns.
          </note>
          <note type="speaker">
            Anf. 170 MARIE NORDÉN (S) replik:
          </note>
          <note>
            Herr talman! Nu snurrar Lotta Olsson till det lite grann. Vita
            jobb görs enligt gällande lagstiftning. Det är precis som Miljöstyrningsrådet,
            som vi har för att se över hur vi ska tolka lagen, vilka krav
            vi kan ställa när det gäller upphandlingar och hur vi ska tänja
            våra möjligheter. Det är det vi hela tiden tror: Vi kan faktiskt
            göra det på ett annat sätt inom gällande lagstiftning. Precis
            som Miljöstyrningsrådet gör det kan vi göra det också inom den
            sociala dimensionen.
          </note>
          <note>
            Då undrar jag: Varför är man så emot att göra någonting inom
            den gällande lagstiftningen? Det är ju 180 förlorade miljarder
            varje år, och det är så uppenbart för alla att det krävs insatser.
            Vi har föreslagit en rad insatser, som man har avvisat. Vi vet
            att vita-jobb-upphandlingar möter en stor del av just de här problemen
            och att de skulle kunna skapa ordning och reda när det gäller
            skattefusk, svart arbetskraft och brott mot arbetsmiljölagarna
            – allt inom rådande lagstiftning.
          </note>
          <note>
            Jag förstår inte, så återigen: Om det inte bara är en läpparnas
            bekännelse att man vill ha ordning och reda och sjysta villkor
            på arbetsmarknaden, varför avvisar man vita-jobb-upphandlingar?
            Varför uppmuntrar man inte fler kommuner att göra detta om det
            är möjligt? Man behöver inte vänta; jag tycker inte ens att vi
            har råd att vänta på att utredningen ska läggas fram. Vi förlorar
            så mycket pengar, på grund av att regeringen egentligen vill någonting
            annat. Det är nämligen uppenbart att man inte är beredd att använda
            alla redskap som finns för att beivra just det här fusket.
          </note>
          <note>
            Vi vet att man har varit väldigt snabb med andra åtgärder för
            att beivra fusk, till exempel inom försäkringssystemen. Där vanliga
            medborgare anklagas för fusk är man snabb att trycka till, men
            nu handlar det om att på skattebetalarnas pengar sno åt sig 180
            miljarder varje år. Varför vill inte regeringen agera skyndsamt?
            Det undrar jag.
          </note>
          <note type="speaker">
            Anf. 171 LOTTA OLSSON (M) replik:
          </note>
          <note>
            Herr talman! Tvärtom kommer Upphandlingsutredningen som nu sätts
            på plats verkligen att trycka på hur viktiga de här frågorna är.
          </note>
          <note>
            Jag träffar upphandlare från min hemkommun, Örebro kommun, och
            man har blivit duktigare på det här. Men man säger där: Vi är
            en stor kommun, och ändå har vi inte redskap, regelverk och kompetens
            överallt för att titta på alla dimensioner. Jag tycker att det
            är lite förmätet av Marie Nordén att tro att det ska vara så enkelt,
            när det är så många faktorer man ska titta på. Man har ju både
            ekonomiska och sociala hänsyn att ta och arbetsmarknadens regelverk
            att rätta sig efter. Ibland är det svårt att få ihop alla dessa
            parametrar samtidigt som man ska leta kostnader. Där känner man
            att man inte har tillräcklig kompetens. Vi kan inte bara titta
            på miljö, bara på arbetsmiljö eller bara på kostnad utan på alla
            faktorerna tillsammans.
          </note>
          <note>
            Jag skulle tvärtom vilja säga att regeringen verkligen visar
            att man vill satsa mycket på det här området. Det kommer att gå
            väldigt mycket framåt för offentlig sektor när vi får ett mycket
            bättre regelverk på plats.
          </note>
          <note type="speaker">
            Anf. 172 ULLA ANDERSSON (V) replik:
          </note>
          <note>
            Herr talman! Ibland undrar man hur snabbt skyndsamt kan vara.
            Vita-jobb-modellen har funnits sedan 2006. Det är 2014 nu. Den
            borgerliga regeringen har haft åtta år på sig att, om de hade
            velat, öka kontrollen och därmed också öka skatteintäkterna och
            begränsa fusk och social dumpning. Vita-jobb-modellen är just
            en sådan modell. Den politiska viljan har inte funnits. Det är
            rätt tydligt.
          </note>
          <note>
            Jag tänker ta upp det nya direktivet, som Lotta Olsson också
            talar om. Det nya direktivet skapar nya möjligheter helt enkelt,
            eftersom hela ingången när direktivet togs fram var just att man
            skulle gå ifrån det system man har haft, det vill säga att man
            har krävt att även sjukvårdstjänster och så vidare ska upphandlas
            och att man inte ska ha krav på icke vinstdrivande företag. Det
            nya direktivet öppnar möjligheten att helt undanta hälso- och
            sjukvård, utbildning och sociala tjänster från kravet, eftersom
            det kommer att betraktas som icke ekonomiska tjänster.
          </note>
          <note>
            Då vill jag veta vad Moderaternas inställning är till det. Tänker
            ni genomföra det i svensk lagstiftning, när nu rätten finns från
            EU:s sida? Eller tänker ni fortsätta på den inslagna vägen och
            låta vinstdrivande företag delta på samma villkor som sociala
            företag, det vill säga att helt slå undan fötterna på de sociala
            företagen?
          </note>
          <note>
            Min fråga till Lotta Olsson är: Vad är Moderaternas inställning
            till de här nya möjligheterna?
          </note>
          <note type="speaker">
            Anf. 173 LOTTA OLSSON (M) replik:
          </note>
          <note>
            Herr talman! Ulla Andersson lyfter fram viktiga frågor här. Samtidigt
            tycker jag att Ulla Andersson ger en förenklad bild av att sociala
            hänsyn och vinstdrivande företag inte kan förenas.
          </note>
          <note>
            Jag satt i arbetsmarknadsutskottet tidigare och besökte företag
            som jobbade med åtgärder för att personer som hade varit borta
            från arbetsmarknaden väldigt länge skulle komma tillbaka. Och
            jag är ledsen, men det var inte offentlig sektor som hjälpte till
            där. Det var ibland små vinstdrivande Icaföretag som var de duktigaste
            på att ta ett socialt ansvar och ändå skapa bra vinst i sitt företag.
          </note>
          <note>
            Jag tror att Ulla Andersson och jag har så himla olika syn på
            det här. Jag talar inte om kortsiktiga höga vinster och att man
            sedan lägger ned sitt företag, utan att man ska försöka jobba
            långsiktigt, förvalta och skapa bra kvalitet. Jag tror att de
            två faktorerna socialt ansvarstagande och sunda vinster i ett
            företag kan gå hand i hand, så där ser Vänsterpartiet och jag
            väldigt olika på världen, tyvärr.
          </note>
          <note type="speaker">
            Anf. 174 ULLA ANDERSSON (V) replik:
          </note>
          <note>
            Herr talman! År 2011 var vinsterna 9 miljarder i vård, skola
            och omsorg. Vård, skola och omsorg hade dubbelt så hög avkastning
            som övrig tjänsteverksamhet. Det säger något om att skattepengar
            går till det som de inte ska.
          </note>
          <note>
            Det nya direktivet ger möjligheten att ställa krav på att företagen
            ska återinvestera allting i verksamheterna. Det är en helt annan
            modell än den vi har i dag och som Lotta Olsson nu står och försvarar.
            Just kravet att allting ska återinvesteras i verksamheten skapar
            helt andra förutsättningar, för då får man de ideella aktörer
            och organisationer, stiftelser och kooperativ som är där just
            för verksamhetens syfte och skull, det vill säga att man har en
            idé om vad man faktiskt vill och är inte där för att tjäna väldigt
            mycket pengar, som Carema, Attendo och andra sådana aktörer. Vi
            har sett alltför mycket av hur de för att tjäna pengar har pressat
            både arbetsvillkor och kvalitet.
          </note>
          <note>
            Jag tolkar väl Lotta Olsson då som att man helt enkelt inte vill
            göra någon förändring, utan att man vill ha privata vinstdrivande
            företag och riskkapitalister i välfärden även fortsättningsvis,
            även när man nu får möjlighet att ändra i lagen om offentlig upphandling.
            Det tycker jag är beklagligt.
          </note>
          <note>
            Innan jag avslutar vill jag ta upp en skrivning i betänkandet
            som får mig att reagera och som egentligen är en fortsättning
            på det som Marie Nordén tog upp. Så här står det: Utskottet håller
            dock fast vid sin ståndpunkt att det inte är lämpligt att ta något
            initiativ till att införa krav på kollektivavtal eller liknande
            i den svenska upphandlingslagstiftningen. Det vill säga att Moderaterna
            och övriga högerpartier i utskottet inte står bakom den svenska
            modellen. Det är så man måste utläsa förslaget. När man läser
            så här svart på vitt är det väldigt tydligt vad ni säger, även
            om ni säger något annat muntligt. Ni har helt enkelt inte viljan
            att försvara den svenska modellen.
          </note>
          <note type="speaker">
            Anf. 175 LOTTA OLSSON (M) replik:
          </note>
          <note>
            Herr talman! Det som är spännande i den här debatten är att det
            som är absolut viktigast i allt förvaltande av skatteintäkter
            är vad man får för kvalitet för pengarna, och det nämner inte
            Ulla Andersson en enda gång.
          </note>
          <note>
            Man kan jämföra vårdcentraler, skolverksamhet, snöröjning eller
            vad som helst. Det som är det absolut viktigaste är att man får
            bra verksamhet för pengarna, att det är effektivt och att man
            gör kvalitetsupphandlingar. En del kommuner har varit väldigt
            duktiga på det. Ibland är det kommunen och ibland privata utförare
            som gör väldigt bra kvalitet för pengarna. Det är egentligen det
            som vi är ute efter. Sedan kan man jobba olika effektivt i olika
            verksamheter. Då är det ibland också en kritik mot oss själva.
            Har vi ett bra och effektivt förvaltande av pengarna i våra kommuner
            är det möjligt att göra jättestora vinster på att göra samma saker.
            Enligt de kvalitetsuppföljningar som gjorts har inte de privata
            utförarna sämre kvalitet på sina verksamheter.
          </note>
          <note>
            Hemma i min region visar många av de kvalitetsuppföljningar som
            har gjorts att de privata utförarna står sig jättebra. De gör
            bättre för samma pengar. Ändå kan de leverera kanske inte en stor
            vinst men en vinst.
          </note>
          <note>
            Jag skulle önska att Vänsterpartiet blev ett kvalitetstänkande
            parti och inte bara letade efter vinster som försvinner ut åt
            olika håll.
          </note>
          <note>
            Det har aldrig någonsin täppts till så många hål till skatteparadis
            som det har gjorts under den här regeringen. Det är jag väldigt
            glad och stolt över.
          </note>
          <note type="speaker">
            Anf. 176 PER ÅSLING (C):
          </note>
          <note>
            Herr talman! Många kommunpolitiker upplever att lagen om offentlig
            upphandling, LOU, är krånglig. Det har dess värre lett till att
            alltför många folkvalda har överlåtit åt en anonym tjänstemannaorganisation
            att sköta inköpen, med lågt pris som enda krav.
          </note>
          <note>
            Centerpartiet tycker att det är dags för fler kommunpolitiker
            att ta tillbaka makten över maten. Det finns så mycket mer som
            kan göras
          </note>
          <note>
            inom ramen för LOU än vad som görs i dag.
          </note>
          <note>
            Runt om i Sverige finns en dubbelmoral när det gäller den svenska
            matupphandlingen. Många kommuner och landsting köper till exempel
            in kött som skulle vara olagligt att producera i Sverige, och
            det är inte rimligt. Redan i dag finns det många möjligheter att
            ställa krav utan att bryta mot de regler som gäller. Och det behövs
            ytterligare kompetenshöjning om hur man kan göra för att få mat
            som produceras med högt djurskydd och höga miljökrav.
          </note>
          <note>
            Därför var det välkommet att landsbygdsministern i går meddelade
            att han tillsammans med grisbranschen, handeln och intresseorganisationer
            ska diskutera vad man kan göra för att stärka näringen.
          </note>
          <note>
            Herr talman! Förra året presenterade den så kallade Upphandlingsutredningen
            sitt betänkande. Förslaget om en nationell strategi för offentliga
            upphandlingar är välkommet. Varje år upphandlar offentliga organisationer
            i Sverige varor och tjänster för minst 500–600 miljarder kronor.
            Därför är det viktigt att kunna garantera likabehandling, icke-diskriminering
            och fri och öppen konkurrens. Alla aktörer, små som stora, ska
            kunna delta i upphandlingar. Det är en helt avgörande princip.
          </note>
          <note>
            En av de viktigaste åtgärderna för upphandlingen i Sverige är
            att upphandlingskompetensen höjs. Det får inte enbart vara priset
            som är riktmärke. Även kvalitet och faktorer som har bäring på
            det lokala samhället och näringslivet måste vägas in.
          </note>
          <note>
            Upphandlingsutredningen föreslår att dialogsamtal ska ske där
            beställare av offentliga upphandlingar i förväg kan diskutera
            med dem som vill delta i upphandlingen. På så sätt kan vi stärka
            utrymmet för innovativa lösningar så att upphandlingen blir ett
            verktyg för att stärka den lokala ekonomin.
          </note>
          <note>
            I Norge arbetar man redan i dag med så kallade offentliga innovationsupphandlingar
            på ett systematiskt sätt. Genom dessa beställs exempelvis en lösning
            på ett problem eller en produkt. På så sätt får fler entreprenörer
            tillfälle att delta i upphandlingar och medverka till kreativa
            lösningar.
          </note>
          <note>
            Herr talman! I många företag är behoven snarare än lösningarna
            utgångspunkt för utvecklingsarbetet. Så bör det också i större
            utsträckning vara i offentliga verksamheter. Regeringen har tagit
            steg för att förbättra förutsättningarna för innovationsupphandling.
            Mer behöver dock göras.
          </note>
          <note>
            Offentlig upphandling har genom sin omfattande storlek stor potential
            att vara ett viktigt miljöpolitiskt styrinstrument. Det är också
            ett uttalat mål för regeringen och från EU.
          </note>
          <note>
            Rätt genomförd leder offentlig upphandling till högre kvalitet
            och lägre kostnader för det allmänna och för konsumenterna.
          </note>
          <note>
            Herr talman! Den offentliga upphandlingen berör många verksamheter
            i olika branscher, allt från livsmedel och vägbyggen till byggmaterial.
            För den lokala ekonomin, det lokala företagandet och de lokala
            jobben har offentlig upphandling en stor betydelse.
          </note>
          <note>
            Undersökningar av de små företagens tillväxt och verksamhetsförutsättningar
            visar att stängda marknader är en viktig orsak till att små företag
            inte växer och därmed inte kan nyanställa. Den offentliga marknaden
            är viktig för de små företagen. Arbetet måste därför fortsätta
            för att den offentliga upphandlingen ska bli mer tillgänglig för
            de små företagen.
          </note>
          <note>
            På en mindre ort skapar företagandet snabbt ringar på vattnet
            i form av mer jobb när en lokal livsmedelsproducent kan växla
            upp, när taxientreprenören vinner skolskjutsupphandlingen eller
            när det lilla it-företaget får kontrakt med kommunen.
          </note>
          <note>
            Herr talman! Europaparlamentet har nu godkänt det så kallade
            paketet för offentlig upphandling. Huvudprincipen vid offentlig
            upphandling kommer framöver att innebära att kvalitet, arbetsvillkor
            och omsorg om miljön ska vara vägledande. Det kommer att göra
            skillnad. Offentlig upphandling står i dag för över en femtedel
            av EU:s samlade bnp. Den som upphandlar kommer framöver också
            att kunna kräva att produkter är certifierade efter miljömässiga
            eller sociala standarder, och det är bra.
          </note>
          <note>
            Jag vill att svenska kommuner, landsting, regioner och andra
            myndigheter ska kunna handla upp sjyst producerade produkter och
            att våra barn och äldre ska kunna äta bra och näringsrik mat i
            skolan och på äldreboendet. De nya möjligheterna att ställa tuffa
            miljökrav vid upphandlingar kan inte anses som något annat än
            en seger för svenska livsmedelsproducenter och andra som levererar
            varor med hög kvalitet eftersom många av dem redan i dag ligger
            i framkant när det gäller hållbara produkter.
          </note>
          <note>
            Herr talman! Låt mig avslutningsvis konstatera att de enorma
            resurser som läggs på offentlig upphandling är ett viktigt verktyg
            för att stimulera jobb, företagande, miljö och välfärd i hela
            landet. Med de beslut som nyligen fattats på europeisk nivå och
            med det arbete som ligger framför oss efter Upphandlingsutredningen
            tar vi viktiga steg för en mer träffsäker offentlig upphandling.
          </note>
          <note type="speaker">
            Anf. 177 ANDERS SELLSTRÖM (KD):
          </note>
          <note>
            Herr talman! Jag yrkar bifall till utskottets förslag i betänkandet.
          </note>
          <note>
            Vi tar ut skatter från företag och från dem som arbetar för att
            bedriva den svenska välfärden. De skattepengar vi plockar ut ska
            vi använda så effektivt som möjligt. Det är utgångsläget även
            när vi diskuterar upphandlingsfrågor. Vi har hört att vi använder
            600 miljarder eller kanske 800 miljarder till offentlig upphandling.
            Det går faktiskt inte att räkna ut exakt hur mycket pengar som
            används till offentlig upphandling.
          </note>
          <note>
            Det finns en komplexitet i detta, och det är därför man tittar
            på det, det är därför EU kommer med nya direktiv och det är därför
            vi så småningom kommer att ta ett beslut om upphandling.
          </note>
          <note>
            Det är kanske svårare att formulera sig i dag och tydliggöra
            vad man vill uppnå med de upphandlingar som man gör. Men också
            kraven från andra intressenter, kraven på att upphandlingar ska
            nyttjas i specifika syften gör att trycket på dem som upphandlar
            från olika myndigheter ökar.
          </note>
          <note>
            Syftet är för det mesta gott. Man vill använda upphandlingen
            för att förändra och förbättra utvecklingen i vårt samhälle.
          </note>
          <note>
            Man kan säga att det finns tre läger när det gäller upphandlingar.
            Det ena lägret går by the book. Det ska vara effektivitet och
            rätt nyttjande av skattemedel. Man ska inte lägga sig i så många
            andra saker utan fokusera på likabehandling, transparens och effektivitet.
          </note>
          <note>
            Det andra lägret ser lagen om offentlig upphandling och själva
            upphandlingen som vägar att förändra samhället och påverka samhällsutvecklingen.
            Man vill lägga in många olika delar, såsom miljö och sociala mål.
            Det är viktigt.
          </note>
          <note>
            Det tredje lägret ser lagen om offentlig upphandling som Guds
            straff till mänskligheten. Man tror sig kunna fixa det bättre
            själv och tycker att det är för mycket överklaganden och överprövningar.
          </note>
          <note>
            Tiotusenkronorsfrågan i sammanhanget är: Hur hittar vi en balans
            mellan dessa olika utgångslägen där vi kan föra ihop mycket av
            det som vi har diskuterat här i dag?
          </note>
          <note>
            Vi får dock aldrig glömma bort grunden för upphandlingsreglerna
            och varför dessa regler finns. Dels ska skattebetalarnas pengar
            användas så effektivt som möjligt, dels måste vi upprätthålla
            likabehandling, insyn och transparens för att minska risken för
            korruption och nepotism.
          </note>
          <note>
            Det är viktigt att ha med detta. Med denna grund ska vi bygga
            på detta instrument, och då är det viktigt att lägga till det
            som kan driva utvecklingen framåt.
          </note>
          <note>
            Vi får dock aldrig glömma att de miljökrav och sociala hänsyn
            som vi vill ta till måste ha relevans för den tjänst eller vara
            som ska upphandlas. Det är också ett centralt begrepp.
          </note>
          <note>
            Jag ser fram emot den kommande propositionen. Den kan rymma mycket
            mer av det vi står här och önskar. Samtidigt får vi inte glömma
            bort att om vi binder upp oss till specifika krav eller modeller
            som ska styra all upphandling i myndigheter, kommuner och landsting
            begränsar vi möjligheten att pricka rätt i det vi vill uppnå vid
            upphandlingen.
          </note>
          <note>
            Det ser inte likadant ut i Malmö som det gör i Kiruna eller i
            Storuman. Vi måste komma ihåg de skillnader som finns i vårt land.
            Därför får vi inte fastna i modeller.
          </note>
          <note>
            Oppositionen har skrivit en hel del olika typer av motioner.
            Vi har diskuterat kollektivavtalet en del, men det finns också
            motioner från vänstersidan om att vi ska exkludera vissa företag
            som gör vinster. Jag vill bottna i några av motionerna. Den ena
            gäller kollektivavtal. Förhoppningsvis kommer det förslag i propositionen
            som tar spjärn mot och ännu mer förhindrar det som ingen av oss
            vill se på marknaden, nämligen svartarbete och social dumpning.
            Det är vi alla emot, och vi vill göra allt vad vi kan för att
            minska det.
          </note>
          <note>
            Samtidigt tycker jag att man måste fundera på om man ska skriva
            det som redan står i lagen en gång till vid upphandlingar. När
            vi har diskuterat det här i vår kommun brukar jag föra fram detta:
            Släpp det som redan står i lagen! Den finns ju redan. Om någon
            bryter mot lagen ska det åtgärdas på olika sätt. Sedan är frågan
            hur man följer upp det. Men när man upphandlar ska man fokusera
            på det som inte redan finns hanterat i lagen. Jag hoppas att vi
            kommer fram med bra förslag i denna del.
          </note>
          <note>
            Jag blir dock lite fundersam när det i den andra meningen i ställningstagandet
            under punkt 1 i en reservation som Sverigedemokraterna och Socialdemokraterna
            tillsammans har skrivit står: I ett samhälle där social dumpning
            och svartarbete har blivit vanligare har det blivit allt viktigare
            att kräva sociala villkor vid offentliga upphandlingar.
          </note>
          <note>
            Marie Nordén! Min fundering är: Vilket belägg har du för det?
            Vilket belägg finns det för att svartarbete och social dumpning
            har blivit vanligare? Vi går ju mot en trend där det blir mindre
            vanligt. Vi minskar svartarbetet i vårt samhälle i Sverige i dag.
            Vi har sett till att göra en massa tjänster mycket mer vita i
            dag. Jag var tillsammans med en grupp på Visita i går och diskuterade
            detta. Redan det att man har harmoniserat momsfrågan mellan att
            äta på restaurang och köpa mat i en livsmedelsbutik har gjort
            att Skatteverket har fått in 700 miljoner kronor mer per år. Vi
            minskar svartarbetet i vårt samhälle i dag.
          </note>
          <note>
            Det finns fortfarande många gropar där man har bekymmer. Malmö
            stad visar på sina bekymmer. Detta ska vi göra allt för att komma
            åt. Men vägen går genom att vi harmoniserar. Genom att vi sänker
            vissa skatter har vi fått fler jobb vita och minskat en stor del
            av de bekymmer som har funnits förut. Texten i denna del är rent
            missvisande. Jag skulle gärna vilja ha svar på detta: Hur har
            ni i Socialdemokraterna mätt detta i förhållande till hur det
            såg ut tidigare? Allt annat pekar ju på att vi minskar svartarbetet
            i vårt land. Det skulle jag vilja få bekräftat.
          </note>
          <note>
            Jag funderar lite på det här med välfärdstjänster. Det kommer
            samtidigt in i detta. Speciellt Vänstern vill exkludera välfärdstjänster
            och särskilt en viss typ av dem som skulle göra vinst på detta.
            Varför ger man sig då på den grupp av upphandlade företag som
            bedriver välfärdstjänster – dem som vi kanske har bäst koll på?
            Vi vet att de sköter arbetsvillkoren och att de sköter sin arbetsmiljö
            och har en bra sådan. Detta följs upp stenhårt.
          </note>
          <note>
            De största problemen med upphandling ligger inte där. De ligger
            där vi har upphandlat byggtjänster eller andra typer av tjänster.
            Där ligger också de stora vinsterna. Men det vill man inte fokusera
            på. Det vill inte oppositionen, och framför allt inte Vänsterpartiet,
            fokusera på. De vill ge sig på dem som vi har bäst koll på när
            vi upphandlar saker och ting och inte dem som vi kanske har minst
            koll på. Oppositionen resonerar oerhört underligt i de här delarna;
            jag blir alldeles förbryllad.
          </note>
          <note>
            Vi ska tydligen också exkludera de företag som gör vinster. Borde
            inte Vänsterpartiet i stället fokusera på att exkludera företag
            som gör förluster? Det är där vi skapar elände. I företag som
            gör vinster får vi bättre arbetsmiljö och mer koll på kvaliteten.
            Där det görs förlust får vi problem. Se på de kommuner som bedriver
            äldreomsorg eller annat där man går med förlust! Det är där vi
            har problemen. De finns där, och de finns inte där man gör vinster.
            Jag tycker att det är ett märkligt synsätt. Å ena sidan vill man
            stå upp för att värna de villkor som finns och ha kontroll på
            god arbetsmiljö, å andra sidan exkludera dem som man har bäst
            koll på.
          </note>
          <note>
            Sverigedemokraterna och Socialdemokraterna går inte så långt
            när det gäller kollektivavtalen. De vill ha kollektivavtalsliknande
            åtgärder och att det ska finnas med i upphandlingarna, medan Vänstern
            säger att det ska vara kollektivavtal. Här får vi också ett generalangrepp
            på alla småföretagare som inte har kollektivavtal. Å ena sidan
            vill man bryta ned upphandlingarna så att de blir mindre och därmed
            kan gynna de småföretag som finns, å andra sidan sätter Vänstern
            foten i ansiktet på dessa småföretag. Jag tycker verkligen att
            det är underligt att man vill exkludera dem helt från upphandlingarna.
          </note>
          <note>
            Per Bolund ägnar i stort sett hela sitt anförande åt organisationsfrågorna.
            Det är lite märkligt. Per Bolund talar om att lägga även rådgivningen
            hos Konkurrensverket och förstärka det med 35 miljoner – alltså
            nästan fördubbla den budget man har – för att kunna hantera det.
            Menade du att denna typ av tanke eller idé är så allvarlig att
            du även tycker att man ska gå in hos Skatteverket och polisen?
            Ska man bryta sönder dessa myndigheter och skilja ut den rådgivande
            myndigheten Skatteverket från den där som har myndighetsutövningen
            och göra samma sak hos polisen och bilda flera myndigheter även
            där? De hjälper ju till med råd och stöd, men samtidigt har de
            straffskalan att nyttja, och de ska hålla ordning och reda. Är
            det din syn på den frågan, Per Bolund? Det skulle vara bra att
            få veta det.
          </note>
          <note>
            Till sist är det något som är lite märkligt när Sverigedemokraterna
            och Socialdemokraterna står bakom kollektivavtalsreservationen.
            Jag lyssnade när Sven-Olof Sällström stod i talarstolen, och jag
            hör att du vill komma åt arbetskraftsinvandringen genom att kräva
            kollektivavtal. Det är den vägen du vill komma in. Du använder
            detta som en hävstång för att komma åt arbetskraftsinvandringen.
            Det är i och för sig föga förvånande, men det är där ditt syfte
            ligger. Det handlar inte direkt om att du vill ha denna typ av
            kollektivavtalsliknande förhållanden, utan det handlar om att
            minska och försvåra arbetskraftsinvandring.
          </note>
          <note type="speaker">
            Anf. 178 SVEN-OLOF SÄLLSTRÖM (SD) replik:
          </note>
          <note>
            Herr talman! Vilka belägg har du för att korruptionen och svartarbetet
            minskar, Anders Sellström? Jag kanske inte kan hänvisa till någon
            offentlig utredning om att svartarbetet ökar, men i dag kan du
            i vilken svensk stad som helst se en frisör som annonserar om
            klippning för 50 kronor. Du kan få en pizza för 29 kronor, och
            du kan få din bil handtvättad för under hundralappen helt öppet.
            Alla förstår att detta inte går att göra med vit arbetskraft.
          </note>
          <note>
            Under den senaste tiden har vi haft stora korruptionsskandaler
            i Solna och Göteborg på ett sätt som vi inte har haft på mycket
            länge i Sverige. Nej, jag har ingen offentlig utredning att hänvisa
            till, men tecknen är tydliga.
          </note>
          <note>
            Allt detta hör ihop med den ansvarslöshet och den brist på kontroll
            som finns i det system som alliansregeringen har skapat. Du frågar
            varför vi ska ha vita-jobb-modellen. Det finns ju redan en lagstiftning,
            säger du, och alla företag följer lagen. Det är det som är det
            fina med vita-jobb-modellen; man kontrollerar.
          </note>
          <note>
            Jag har en gång i tiden varit officer. Det första jag fick höra
            från de officerare som utbildade mig var: Förtroende är bra. Kontroll
            är bättre. Det håller jag fast vid.
          </note>
          <note>
            När det gäller det sista som du tog upp är det självklart att
            alla som jobbar i Sverige ska göra det på sjysta villkor. Oavsett
            om man kommer som arbetskraftsinvandrare, om man är utstationerad
            till Sverige eller om man är född i Sverige och har bott här sedan
            urminnes tider ska man jobba på samma villkor och med samma arbetstider.
            Samma arbetsmiljölagstiftning ska gälla, man ska ha rätt till
            samma lön och man ska betala samma skatt. Det är vår utgångspunkt,
            och ingenting annat. Lägg inga ord i min mun, tack!
          </note>
          <note type="speaker">
            Anf. 179 ANDERS SELLSTRÖM (KD) replik:
          </note>
          <note>
            Herr talman! Jag håller självfallet med om att det finns avarter
            i vårt samhälle. Så är det inom många områden, och det måste vi
            idogt arbeta vidare mot.
          </note>
          <note>
            Detta kommer att innehålla möjligheter att helt enkelt exkludera
            dem som gör en prisdumpning i en upphandling. De får inte var
            med. Så står det skrivet i direktiven; om prisdumpningen är för
            hård kan man bara plocka bort dem eftersom man anar att det är
            felaktiga prisvillkor. Men om du hela tiden gör det mindre lönsamt
            att jobba svart, att leverera svart, minskar ju med självklarhet
            vitsen med att jobba svart.
          </note>
          <note>
            Vi var på Visita, alltså arbetsgivarorganisationen för hotell
            och restaurang, i går. De har kollat detta med Skatteverket, och
            det kommer 700 miljoner kronor mer från den här verksamheten på
            grund av att man nu inte kan fuska med momssättningen beroende
            på om kunden hämtar mat eller sitter och käkar maten på stället.
            Den skillnaden som fanns förut har vi tagit bort. Det är ett bevis
            på det hela. Det andra är hushållsnära tjänster där vi får fram
            mycket mer vita jobb. Det har också minskat svartarbetet, det
            är erkänt. Men hänvisa till den utredning som säger att det här
            har ökat! Nu säger du att det finns exempel som ni kan plocka
            fram, men jag kan åtminstone ta fram siffror på att det har blivit
            vitare och att det har kommit in mer skattepengar. Sedan kan jag
            inte bevisa mer än så i nuläget, men jag tycker att jag har bättre
            bevis än vad du har.
          </note>
          <note type="speaker">
            Anf. 180 SVEN-OLOF SÄLLSTRÖM (SD) replik:
          </note>
          <note>
            Herr talman! Om man har problem med kriminalitet i samhället
            får man inte bort de problemen genom att göra de kriminella handlingarna
            lagliga. Har man problem med att varken arbetsgivare eller arbetstagare
            gör rätt för sig gentemot samhället får man inte bort det genom
            att avskaffa skatter och regelverk på arbetsmarknaden. Jag håller
            med om att det finns vissa saker som ni har gjort som har varit
            bra. Vi har stått bakom till exempel det här med hushållsnära
            tjänster, och det har visat sig att det har varit lyckat. Men
            det finns också avarter. Det måste du ändå hålla med om.
          </note>
          <note>
            Vi måste få in skattemedel för att kunna bevara vårt välfärdssamhälle
            och ha en gemensamt finansierad skola, sjukvård och omsorg. Vi
            kan inte avskaffa skatten på jobb bara för att det finns de som
            jobbar svart, så att de slipper bryta mot lagen. Förtroende är
            bra men kontroll är bättre, och det är precis det som vita-jobb-modellen
            syftar till. Att ni inte förstår det!
          </note>
          <note type="speaker">
            Anf. 181 ANDERS SELLSTRÖM (KD) replik:
          </note>
          <note>
            Herr talman! Ditt resonemang går ungefär ut på att om en kirurg
            opererar fel ska vi ta bort alla kirurger. Du drar alla över en
            kam. Om en kommer utifrån och tvättar bilen billigt är det fel
            på hela arbetskraftsinvandringen. Det är sådana liknelser du gör.
            Eller det är åtminstone så jag hör det du säger. Jag hoppas att
            jag missuppfattar det, men jag tror inte att jag gör det.
          </note>
          <note>
            Man kan inte dra alla över en kam. Om någon gör fel måste vi
            försöka komma åt det som görs fel och inte sabotera för allt gott
            som görs. En gör fel, men det finns många som gör en massa gott.
            Likaså finns det inom arbetskraftsinvandringen självklart problem
            som vi måste åtgärda och sätta fokus på. Det tycker jag är en
            självklarhet. Men vi har ju så mycket gott som kommer av arbetskraftsinvandringen.
            Du vill stänga gränsen, och nu försöker du nå dit genom detta
            med upphandlingar och kollektivavtal. Jag vet inte om Socialdemokraterna
            är så glada över att ha dig i reservationssällskapet i det här
            fallet. Ditt syfte tycker jag är tydligt, och jag tycker att jag
            tolkar dig helt rätt.
          </note>
          <note type="speaker">
            Anf. 182 PER BOLUND (MP) replik:
          </note>
          <note>
            Herr talman! Jag ska försöka att inte förlänga den här debatten
            onödigt mycket, eftersom det redan är kväll. Men Anders Sellström
            ställde en konkret fråga till mig, och jag vill gärna ge ett svar
            på den.
          </note>
          <note>
            Hur man organiserar myndigheters arbete är ganska avgörande för
            hur verksamheten ser ut och också hur det påverkar dem som berörs,
            till exempel i det här fallet upphandlare i kommuner och landsting.
            Man kan notera att regeringen själv har haft synsättet att det
            är ganska olämpligt att blanda ihop inspekterande verksamhet med
            rådgivande verksamhet som till exempel tar fram kriterier. Man
            kan ta Skolverket och Skolinspektionen som är två olika myndigheter
            som exempel. Ett annat exempel är Trafikverket och Trafikinspektionen
            som regeringen har inrättat. Inspektionen för vård och omsorg
            inrättades så sent som 2013 och är skild från Socialstyrelsen.
            Man har valt att lägga verksamheterna i olika myndigheter. Faktum
            är att i det här fallet är det en ny myndighetsorganisation som
            föreslås. Då måste regeringen och även Anders Sellström fråga
            sig om det verkligen är lämpligt, med den tydliga kritik som finns,
            att lägga in både tillsynsansvaret och det rådgivande ansvaret
            i samma myndighet.
          </note>
          <note>
            Vi var tillsammans, vill jag minnas, på Sveriges Kommuner och
            Landsting för bara några månader sedan och tog del av den förödande
            kritik som de hade mot det här förslaget och den stora oro som
            de kände för vilka konsekvenser det skulle få. Jag tycker inte
            att man bara kan ta det med en klackspark och säga att det nog
            ordnar sig. Vi har ett remissförfarande och en dialog med samhällsaktörer
            just för att kunna ta till vara deras synpunkter och deras kunskaper.
          </note>
          <note>
            Även den utredare som regeringen utsåg, Anders Wijkman, har varit
            otroligt kritisk mot det här organisationsförslaget. Han har skrivit
            på DN Debatt att det blir sämre upphandlingar med en myndighet
            på två stolar. Jag frågar mig varför regeringen så konsekvent
            vägrar att ta till sig den här kunskapen och de här synsätten.
            Det verkar som att det är mycket prestige som gör att man nu inte
            kan ändra sig och ta vara på de förslag som finns från till exempel
            Sveriges Kommuner och Landsting. Det är tråkigt.
          </note>
          <note type="speaker">
            Anf. 183 ANDERS SELLSTRÖM (KD) replik:
          </note>
          <note>
            Herr talman! Du beskriver att det finns olika typer av myndigheter,
            Per Bolund. En del har sin rådgivande verksamhet och sin kontrollerande
            verksamhet inom myndigheten, och i en del är det åtskilt. Så ser
            det ut. Att döma ut en myndighet i förväg som ska göra det som
            många andra myndigheter gör tycker jag verkar lite märkligt.
          </note>
          <note>
            Det kommer självklart att följas upp, men här får man oerhört
            mycket mer muskler att kunna satsa just på den rådgivande delen.
            Jag tror säkert att med den kritik som finns och med Sveriges
            Kommuner och Landstings synpunkter på det här kommer man att vara
            väldigt noga med att det här ska fungera och bli jättebra.
          </note>
          <note>
            Sedan vet du också att det är så att man står och väger och till
            slut måste fatta ett beslut, och då landar man i ett beslut som
            man tycker är vettigt och tror ska kunna fungera. Då kanske det
            är en del som inte tycker om att beslutet landade just där. Men
            att i förväg såga någonting som har fungerat i många myndigheter
            – i andra myndigheter har man inte den här funktionen inom myndigheten
            – och säga att det inte kommer att fungera och att det är vansinnigt
            och fel är lite dålig argumentation. Då måste man hålla den linjen
            när det gäller alla andra myndigheter med samma organisationsform
            också och föreslå att de också ska, så att säga, separeras. Jag
            vet inte om du tycker så när det gäller till exempel polismyndigheten,
            som vi väl har mycket att tycka till om, men i just den här delen
            kanske vi inte känner att det har varit så stor problematik.
          </note>
          <note type="speaker">
            Anf. 184 PER BOLUND (MP) replik:
          </note>
          <note>
            Herr talman! Man kan ha två olika synsätt. Man kan gå in med
            en optimistisk inställning, och det försöker jag och Miljöpartiet
            göra i de flesta sammanhang. Vi har ingen anledning att ifrågasätta
            myndigheter generellt. Men när man tittar på den roll som Konkurrensverket
            till exempel har haft när det gäller upphandlingar är det tydligt
            att de konsekvent har försökt motverka möjligheten att ställa
            miljökrav och sociala krav och varit tydliga med att det snarare
            är lägsta pris som ska gälla. Att då lägga över upphandlingsverksamheten
            och rådgivningen just på den myndigheten uppfattas av alla andra,
            utom kanske Anders Sellström och regeringsrepresentanterna, som
            en tydlig signal om vad man vill uppnå med offentlig upphandling.
            Det är väl en bidragande orsak till den här oron.
          </note>
          <note>
            Som jag ser det går man emot en djupt liggande svensk tradition
            av att man innan man gör organisationsförändringar också utreder
            konsekvenserna av det. Vi har haft utredningar som pekar på att
            det är en bra idé att samla kompetensen kring offentlig upphandling
            hos en aktör, men man har absolut inte föreslagit att den ska
            läggas på Konkurrensverket. När den statligt utsedda utredaren
            går aktivt emot förslaget och säger att det inte är rätt väg att
            gå tycker jag att man har ett ansvar att lyssna.
          </note>
          <note>
            Man ska inte heller vara naiv och bara blunda och hålla tummarna
            för att allting kommer att gå bra, utan ser man oroande signaler
            har man också ett ansvar från regeringens sida, tycker jag, att
            agera på det. Nu ser vi hur till exempel miljökompetens inte prioriteras
            vid de anställningar som görs från Konkurrensverkets sida. Det
            är också en tydlig signal om att det inte är just miljöaspekten
            i offentliga upphandlingar som man kommer att hålla högt, utan
            andra aspekter, till exempel juridisk kompetens och liknande,
            värderas högre.
          </note>
          <note>
            Det finns alltså oroande signaler, och regeringen kan välja att
            se dem eller att inte se dem. Ser man dem inte tar man också ett
            ansvar för det. Jag är oroad, och jag tycker att man har ett ansvar
            från regeringens sida att lyssna på de väldigt kritiska synpunkter
            som har kommit. Att i det läget bara blunda och hoppas på det
            bästa tycker jag inte är en ansvarsfull politisk hållning.
          </note>
          <note type="speaker">
            Anf. 185 ANDERS SELLSTRÖM (KD) replik:
          </note>
          <note>
            Herr talman! Minns Per Bolund att jag sade i början att det finns
            tre läger i vilka man kan dela in synen på upphandlingar? Det
            ena handlar just om effektivt nyttjande av skattemedel och att
            man vill ha transparens och effektivitet i de delarna. Konkurrensverket
            har jobbat mer i den gruppen, medan Miljöstyrningsrådet mer har
            siktat på den andra gruppen som handlar om hur vi med miljö och
            av sociala skäl kan jobba mer med de här frågorna och inspirera
            de lokala aktörerna till att så effektivt som möjligt få med vad
            de vill i en upphandling.
          </note>
          <note>
            Ser inte du detta som en jättebra möjlighet att med den nya lagstiftningen
            få in ett annat tänk hela vägen? Då har vi inte en myndighet som
            jagar utifrån en synvinkel och en annan myndighet som jagar utifrån
            att försöka göra miljödelarna så bra som möjligt. Nu får vi ihop
            ett helhetstänk kring upphandlingar. Det måste vara betydligt
            bättre för kommuner och landsting. I stället för att ha två som
            jagar får vi mer samsyn kring frågorna och hur vi ska driva utvecklingen
            framåt med den nya lagstiftningen. Jag ser lite fördelar med detta
            för att kunna nå framåt på ett bättre sätt.
          </note>
          <note>
            Jag tror alltså inte att vi riktigt än ska såga organisationen
            som ska komma i gång så småningom. Vi ska ge den en chans. Och
            det kan vara så, Per Bolund, att man når ännu längre än man hade
            gjort med två olika aktörer.
          </note>
          <note>
            Överläggningen var härmed avslutad.
          </note>
          <note>
            9 § Ändringar i djurskyddslagen
          </note>
          <note type="speaker">
            Anf. 186 SARA KARLSSON (S):
          </note>
          <note>
            Herr talman! Vi ska nu debattera miljö- och jordbruksutskottets
            betänkande nr 14 om ändringar i djurskyddslagen. Det berör två
            områden: förbud mot sexuellt utnyttjande av djur och djurförsök.
            Tyvärr har den stora utredningen av djurskyddslagen som var färdig
            2011 med en rad förslag till förbättringar fortfarande inte resulterat
            i förslag från regeringen.
          </note>
          <note>
            I flera år har läget varit oklart kring vad som händer med utredningen
            och vad regeringen har för ambitioner. Det är fortfarande oklart.
            Regeringen har aviserat en proposition med rubriken En ny djurskyddslag
            till mars, men vad den kommer att innehålla har vi ingen aning
            om. Jag hoppas att den kommer och att det blir en proposition
            som verkligen tar fasta på de bra förslag som finns i djurskyddslagsutredningen.
          </note>
          <note>
            Det vi behandlar i dag är dock två konkreta förändringar. Till
            att börja med handlar det om förbud mot sexuellt utnyttjande av
            djur. En enig riksdag har sedan tidigare tillkännagivit för regeringen
            att vi vill ha en sådan lagstiftning. Det är bra att den nu kommer
            på plats. Jag ser ingen anledning att säga mycket mer i den frågan
            utan fokuserar på den senare.
          </note>
          <note>
            Varje dag används drygt 2 700 djur i olika typer av djurförsök
            bara i Sverige. Hur länge försöken pågår och hur plågsamma de
            är varierar stort. Men helt klart är att ett stort antal djur
            utsätts för lidande. Den svenska djurskyddslagen slår fast att
            djur ska skyddas mot onödigt lidande. Det är en viktig princip
            för alla djurskyddsfrågor, inte minst när det kommer till djurförsök.
            Det finns olika dimensioner av skydd från onödigt lidande, dels
            om försöken är befogade och dels om metoderna kan göras på ett
            sätt som skapar mindre lidande.
          </note>
          <note>
            Till att börja med kan vi konstatera att det ofta finns ett behov
            av att göra testerna. De är helt centrala för en stor del av exempelvis
            den medicinska forskningen. Men det finns också alternativa metoder
            som inte kräver användning av djur. Om de inte används är det
            de facto i strid med djurskyddslagen. Det finns också olika sätt
            att arbeta med metoderna för att använda färre djur och göra metoderna
            mindre plågsamma. Vi behöver arbeta mycket med allt detta.
          </note>
          <note>
            Arbetet brukar beskrivas i tre principer, 3R: replace, reduce
            och refine – alltså ersätta, reducera, förfina. Det är extremt
            viktigt för att minska lidandet för djur och leva upp till de
            krav som djurskyddslagen ställer.
          </note>
          <note>
            Jag vill också säga att jag är glad för att regeringen har gått
            på vår linje vad gäller definitionen av försöksdjur. Det har tidigare
            föreslagits att vi ska anpassa vår definition av försöksdjur till
            det som gäller i resten av EU. Jag är glad att man inte gör det
            utan går på vår linje. Det hade varit ett avsteg från de viktiga
            principerna som ska leda det här arbetet.
          </note>
          <note>
            Förutom att minska lidandet ger de alternativa metoder som utvecklas,
            alternativen till djurförsök, ofta säkrare resultat än djurtester.
            Det är inte alltid det går att översätta reaktioner hos andra
            djur till reaktioner hos människor. Det finns alltså en inbyggd
            osäkerhet i djurtesterna som vi kan komma åt genom att utveckla
            alternativa metoder.
          </note>
          <note>
            Att satsa på 3R kan därför stärka svensk forskning, exempelvis
            inom life science. Därför välkomnar vi regeringens förslag om
            att inrätta ett 3R-center som ska samordna detta arbete. Det har
            vi socialdemokrater också motionerat om. Men det är också viktigt
            att poängtera att detta är ett arbete som måste omfatta många
            olika aktörer.
          </note>
          <note>
            Ett 3R-center med placering på Jordbruksverket ska fungera som
            en resurs för andra, exempelvis som stöd för de djurförsöksetiska
            nämnderna och som utvärderare av de djurförsöksetiska prövningarna.
            Men man måste också samverka med, knyta till sig och inhämta kompetens
            från andra, exempelvis det nationella centret för djurvälfärd,
            Scaw, vid SLU.
          </note>
          <note>
            Flera andra myndigheter måste också ingå i ett systematiskt arbete
            för att 3R-arbetet ska bli framgångsrikt. Ett exempel på detta,
            som lyfts fram i en motion av Miljöpartiet och som vi också ställer
            oss bakom, är användningen av alternativa metoder inom aktuella
            utbildningar. För att åstadkomma en förändring måste det för de
            personer som i dag utbildas för att jobba med till exempel medicinsk
            forskning ingå som en naturlig del av utbildningen. Jag vill därför
            yrka bifall till reservation 5.
          </note>
          <note>
            Herr talman! Även efter detta beslut finns det all anledning
            att följa frågan noga. Det behövs ett politiskt ledarskap för
            att hålla uppe tryck i frågorna och för att de personer som jobbar
            med detta ska ha mandat och stöd för att göra det på bästa sätt.
          </note>
          <note>
            Avslutningsvis vill jag återkomma till det som jag började med,
            alltså till alla de frågor som inte finns med i betänkandet.
          </note>
          <note>
            Regeringen har dragit många djurskyddsfrågor i långbänk. Innan
            djurskyddslagsutredningen kom avslogs alla våra motioner med hänvisning
            till utredningen. Efter att utredningen kom avslås alla motioner
            med hänvisning till att utredningen bereds. Det finns ständigt
            en antydan om att en proposition väntar runt hörnet. Nu hoppas
            vi att den också kommer och, som sagt, att den tar fasta på de
            bra förslag som finns i utredningen. Annars har vi att se fram
            emot ett mycket anorektiskt bokslut över åtta års borgerlig djurskyddspolitik,
            ett bokslut över missade chanser. Det finns ett stort och brett
            stöd, här i riksdagen och bland det svenska folket, för att genomföra
            förbättringar av djurskyddet, om regeringen vill.
          </note>
          <note>
            Herr talman! Nu är vi inne i elfte timmen. Om de borgerliga partierna
            verkligen vill ha ett djurskydd som ligger i framkant, som de
            ofta säger, är det verkligen upp till bevis nu.
          </note>
          <note type="speaker">
            Anf. 187 HELENA LEANDER (MP):
          </note>
          <note>
            Herr talman! Jag har också stått i den här talarstolen ett antal
            gånger och undrat när djurskyddslagen kommer. Men nu ska vi väl
            ändå tro att den kommer den 18 mars och hoppas att den blir bra.
            Det vi kan glädja oss åt i dag är att man redan nu – redan nu,
            efter två år – kommer med förslaget om att förbjuda sexuella handlingar
            mot djur. Det är jag glad för. Jag tänkte inte säga mycket mer
            om det utan i stället prata om djurförsök som är den andra delen
            i propositionen.
          </note>
          <note>
            Djurförsök har ett inneboende problem. Om vi ska kunna dra några
            slutsatser från djurmodeller och hur de ska fungera i människor
            måste djur och människor vara ganska lika. Men ju mer lika vi
            är, djur och människor, desto svårare blir det att rättfärdiga
            de här försöken moraliskt. Om det är fel att göra något mot människor,
            varför är det då rätt att göra något liknande mot andra varelser
            som är så lika oss? Den spänningen bär vi alltid med oss när vi
            pratar om djurförsök.
          </note>
          <note>
            Den glada nyheten är att utvecklingen av alternativ till djurförsök
            går starkt framåt. Cellmodeller blir alltmer avancerade. Man kan
            till exempel koppla ihop celler på membran till en sorts mänsklig
            hud, och så kallade organs on chip kan bygga ihop olika organmodeller
            som interagerar med luft och vätskor och låter forskarna studera
            vad som händer i något som motsvarar mänskliga organ.
          </note>
          <note>
            Särskilt inom den nya toxikologin händer mycket spännande. Genom
            att identifiera händelsekedjor och mekanismer bakom toxiska reaktioner
            kan en kombination av moderna metoder som cellbaserade tester,
            kemiska analysmetoder, datorbaserade metoder och genomik utvecklas
            och användas för att utvärdera kemikaliers risker.
          </note>
          <note>
            Det är förstås glada nyheter inte bara för de djur som slipper
            framleva sina dagar i bur och utsättas för mer eller mindre plågsamma
            experiment utan också i högsta grad för oss människor. Djurförsök
            är både dyra och många gånger osäkra. Skillnaden mellan hur olika
            arter reagerar gör att resultat från djurförsök inte automatiskt
            är överförbara till människor. Här erbjuder modeller baserade
            på mänskliga celler och vävnadssystem en stor fördel. Med automatiserade
            testsystem blir det också möjligt att testa ämnen i betydligt
            fler dosintervaller och i fler kombinationer av kemikalier än
            om varje variant ska testas på djur. Det är värdefullt inte minst
            när man ska testa kombinationseffekter av kemikalier.
          </note>
          <note>
            Trots att djurfria försök alltså kan innebära stora fördelar
            inte bara ur djurens utan också ur vetenskaplig synvinkel är det
            ingenting som kommer automatiskt. Standarder för hur man ska göra
            har genom tiderna byggts upp med djurförsök som norm, och för
            att ersätta dem med nya metoder måste dessa valideras och spridas.
            Här finns en inneboende tröghet som inte ska underskattas.
          </note>
          <note>
            En del av oss hade tidigare i dag förmånen att vara med på ett
            seminarium om djurförsök. Vi fick bland annat höra hur en tidigare
            anställd vid Astra Zeneca som jobbat med 3R-frågor hade mötts
            av mycket fördomar om hur 3R-arbetet egentligen påverkade och
            om det inte fanns risk för att det skulle bli vetenskapligt mindre
            säkert. Men när hon visade på olika konkreta exempel som de hade
            genomfört och där man rentav fått bättre försöksupplägg och säkrare
            resultat började fördomarna så sakteliga skingras.
          </note>
          <note>
            Det är mycket positivt att få höra sådana berättelser, men det
            visar också att det finns mycket att jobba med. Det här är ingenting
            som kommer av sig självt. Att regeringen nu följer 3R-utredningens
            förslag och inrättar ett kompetenscentrum för 3R-frågor är därför
            välkommet. Det, tillsammans med en handlingsplan för att minska
            antalet djurförsök, har vi från Miljöpartiets sida länge efterlyst.
          </note>
          <note>
            I dag ser vi tyvärr att det saknas ett sammanhållet arbete i
            3R-frågor och att de djurförsöksetiska nämnderna inte har den
            kompetens de behöver ha tillgång till för att kunna göra sitt
            jobb, att verkligen pröva varje enskilt djurförsök och se om det
            finns bättre alternativ. Det är ingenting som man slentrianmässigt
            kan släppa igenom, utan vid varje försök måste man veta om det
            finns bättre alternativ, alternativ som kanske innefattar färre
            djur, alternativ som är mindre plågsamt för djuren eller kanske
            alternativ där det inte är några djur inblandade över huvud taget.
          </note>
          <note>
            Jag tror att 3R-centrumet kan bli ett viktigt nav för att sprida
            kunskap om nya metoder och stödja nämnderna i deras arbete. Men
            om det ska bli lyckosamt och verkligen bli en stark kraft i arbetet
            behövs resurser. Det framgick också tydligt vid det seminarium
            som en del av oss deltog i tidigare i dag. Det behövs pengar för
            att kunna göra jobbet, och vi har från Miljöpartiets sida anslagit
            medel i vårt budgetalternativ. Däremot satsar regeringen ingenting
            när man inrättar centret. Det är synd. Det är också synd att regeringen
            inte gör större satsningar på själva forskningen om alternativa
            djurförsök. Från Miljöpartiets sida skjuter vi även där till ytterligare
            resurser för att de duktiga svenska forskare som i dag vill forska
            om alternativa metoder men inte alltid får chansen eftersom pengarna
            inte räcker till ska få den chansen.
          </note>
          <note>
            Även om 3R-centrumet kan bli en viktig kraft i 3R-arbetet och
            ett viktigt stöd för de djurförsöksetiska nämnderna behövs också
            förändringar ute i de regionala nämnderna. Om man som ledamot
            i en sådan nämnd ska ha förutsättningar att pröva om det enskilda
            försöket uppväger kravet på att nyttan står i proportion till
            lidandet för djuren krävs mycket kunskap om vilka alternativ som
            finns. Det är först när man vet det som man kan ta ställning till
            om ett försök är berättigat eller inte. Det är i dag svårt, vilket
            framkom tydligt på seminariet. Man har ideellt arbetande ledamöter
            som ska kunna allt – sätta sig in i svåra, komplicerade ansökningar
            på många sidor och omfattande många djur.
          </note>
          <note>
            Här behövs stöd och någon form av handläggare som kan bidra till
            att göra en genomlysning så att prövningen kan göras såsom det
            är tänkt. Genom att anställa sådana handläggare vid nämnderna
            skulle nämndledamöterna kunna få tillgång till kompetens om sådant
            som alternativa metoder, veterinärmedicin, etologi och etik. En
            annan viktig förändring som krävs är att det ska vara möjligt
            att överklaga även ansökningar som bifalls, alltså sådana som
            inte borde ha bifallits. I dag är det bara möjligt för den som
            fått sin ansökan avslagen att överklaga. Det skapar viss obalans.
          </note>
          <note>
            De djurförsöksetiska nämnderna ska som sagt pröva nyttan med
            försöken mot djurens lidande. För vissa djurförsök kan vi redan
            på förhand slå fast att nyttan inte står i proportion till djurens
            lidande. Så har man gjort i EU när det gäller kosmetikatester.
            Där har man helt enkelt slagit fast att efter ett visst datum
            får man inte testa kosmetika på djur. Man får heller inte sälja
            kosmetika där ingående ingredienser eller den färdiga produkten
            har testats på djur. Det tycker jag är jättebra.
          </note>
          <note>
            Vi behöver något motsvarande när det gäller rengöringsmedel och
            liknande hushållsprodukter. Lika lite som det är rimligt att plåga
            djur för att ta fram ytterligare ett schampo när vi redan har
            så många schampon, när det finns många alternativa metoder, kan
            man resonera på precis samma sätt när det gäller rengöringsprodukter
            och liknande. Det är inte så många djur inom just EU, vad vi vet,
            som utsätts för dessa tester. Däremot är det fritt fram att importera
            både produkter och ingredienser som testats på djur utomlands.
            Om EU som stor marknad ställde ett sådant krav skulle det bli
            ett starkt tryck på tillverkarna att använda andra metoder, till
            glädje för många djur.
          </note>
          <note>
            Allra sist, herr talman, vill jag säga något om djurförsök i
            utbildningssyfte. Det är viktigt att man redan i utbildningarna
            får in den positiva utveckling som skett inom alternativmetoderna.
            Det är där framtidens forskare utbildas, och då måste vi få in
            de nya metoderna i utbildningarna. Därför yrkar jag bifall till
            reservation 5.
          </note>
          <note type="speaker">
            Anf. 188 JOSEF FRANSSON (SD):
          </note>
          <note>
            Herr talman! Sverige har en lång tradition av ett starkt djurskydd
            som är väl förankrat hos våra medborgare. Det är en inställning
            som innebär att vi bryr oss om djur och deras välmående.
          </note>
          <note>
            Att se djurens unika egenvärde och att de behandlas med respekt
            är mycket viktigt för Sverigedemokraterna. Djur som far illa väcker
            med rätta starka känslor. Attacker på djur som inte kan försvara
            sig själva upprör och väcker ilska. Därför är det välkommet att
            regeringen kommer med ny lagstiftning på området. Sverigedemokraterna
            ställer sig i huvudsak bakom de förslag som regeringen hittills
            presenterat. Men i några avseenden tycker jag att det haltar.
          </note>
          <note>
            I dag debatterar vi bland annat förslaget om att äntligen förbjuda
            sexuella handlingar med djur. Det fick regeringen lite motvilligt
            släppa igenom då en enad opposition pressade fram den lagändringen
            i riksdagen. Nu förstår alla att även om man inte vill lagstifta
            om ett förbud mot sexuella handlingar med djur betyder det givetvis
            inte att man är positivt inställd till fenomenet, men jag kan
            ändå tycka att det är märkligt att sätta sig emot en sådan lagändring,
            vilket nuvarande regering på numera klassiskt manér gjorde under
            förra mandatperioden. Pratar man om detta med folk tror de flesta
            att man skojar när man säger att tidelag är fullt lagligt. Nu
            ändrar vi dock på det och det är bra. Morallagstiftning eller
            inte, någon ordning får det vara!
          </note>
          <note>
            Herr talman! Sverigedemokraterna har i detta betänkande en reservation
            som egentligen består av flera delar där vi tycker att regeringens
            förslag på området inte når ända fram. Den föreslagna lagstiftningen
            som straffbelägger sexuella handlingar med djur har främst till
            syfte att förhindra djurs lidande. Av den anledningen borde ett
            förbud mot sexuella handlingar med djur placeras i anslutning
            till den redan befintliga regeln om djurplågeri i 16 kap. 13 §
            brottsbalken, inte som föreslagits i djurskyddslagen. Det har
            i remissrundan även framförts av både Justitieombudsmannen och
            Lagrådet.
          </note>
          <note>
            Vidare har Lagrådet i sitt remissvar anfört att det synes svårt
            att finna några skäl till att inte också andra djur än de som
            inryms under djurskyddslagen skulle omfattas av förbudet. Även
            detta talar för att ett förbud lämpligen bör placeras i brottsbalken.
          </note>
          <note>
            Som en logisk följd av att riksdagen förbjuder tidelag menar
            vi att även organisering, upprätthållande av lokaler, förmedling
            av olaglig kontakt mellan människa och djur och annat främjande
            av sådan verksamhet ska kriminaliseras enligt nu gällande systematik
            för brottsbalkens regler om sexualbrott. Förbudet bör kompletteras
            med lagregler om förbud mot djurkoppleri, vilket också det i första
            hand hör hemma i brottsbalken.
          </note>
          <note>
            Att djur tillhandahålls för sexuella ändamål må vara sjukt, men
            är likväl en realitet. År 2008 kunde man i medier läsa om slutna
            sällskap där gästerna mot betalning fick förgripa sig mot hästar,
            hundar och andra djur. Tidningen Expressen gjorde en kartläggning
            av en lång rad svenskar som i olika omfattning ingick i dessa
            nätverk, varav flera också erbjöd djur till andra. Man kan utgå
            från att detta förekommer än i dag, även om man såklart hoppas
            att det sker i en försvinnande liten omfattning.
          </note>
          <note>
            Trots att denna vetskap knappast kan ha undgått särskilt många
            har regeringen valt att inte föreslå direkta förbud mot att tillhandahålla
            djur för sexuella ändamål för andra, vilket kan tyckas smått absurt.
            Jag tycker inte heller att man från majoriteten i detta betänkande
            motiverat fadäsen att man valt att inte kriminalisera även detta.
          </note>
          <note>
            Att hålla djur för sexuella ändamål för andra – vi kan kanske
            kalla det djurbordeller – är alltså även fortsättningsvis fullt
            lagligt såvida man inte själv utför en sexuell handling. Jag gissar
            att vi får anledning att återkomma till ämnet längre fram.
          </note>
          <note>
            Med detta yrkar jag bifall till reservation nr 1 i betänkandet.
          </note>
          <note type="speaker">
            Anf. 189 JENS HOLM (V):
          </note>
          <note>
            Herr talman! I november 2011 kom ett väldigt omfattande betänkande,
            en utredning om en ny djurskyddslag. Vi hade då haft en utredare
            som arbetat i över ett år med att gå igenom den svenska djurskyddslagstiftningen
            avseende djur i djurförsök, djur i det så kallade lantbruket –
            grisar, kossor, hönor, kycklingar – djur i transporter och en
            mängd andra områden där djur används och utnyttjas i Sverige.
            I mer än två års tid har regeringen haft det här betänkandet på
            sitt bord.
          </note>
          <note>
            Vad har då regeringen gjort av detta? Jo, vi debatterar i kväll
            ett förslag om att förbjuda sexuellt umgänge med djur, så kallat
            tidelag. Det är jättebra. Vänsterpartiet står helt och hållet
            bakom detta. Vi debatterar också ett förslag om att ta fram ett
            så kallat 3R-centrum, ett centrum som ska arbeta med att förfina,
            begränsa och ersätta djurförsök. Även det är jättebra. Vänsterpartiet
            har länge varit pådrivande i riksdagen för inrättandet av just
            ett 3R-centrum.
          </note>
          <note>
            Men på alla de andra otroligt viktiga områden där djur används
            och utnyttjas i Sverige blev det ingenting från regeringen. Nu
            har regeringen efter påtryckningar – från många av oss i den här
            församlingen, från djurrätts- och djurskyddsorganisationer, från
            konsumenter, från engagerade medborgare – lovat att återkomma
            med något som de kallar ett förslag till en ny djurskyddslag.
            Ingen av oss här vet om det kommer en ny djurskyddslag från regeringen
            nu till våren, men låt oss hoppas det.
          </note>
          <note>
            Avseende det som vi debatterar i kväll välkomnar Vänsterpartiet
            som sagt förslaget om ett så kallat 3R-centrum. Det är viktigt.
            Mer än 700 000 djur utnyttjas och dödas i djurförsök varje år
            i Sverige. Det är ungefär 2 000 råttor, möss, kaniner och många
            andra djur om dagen. Då har jag inte räknat med de ungefär fem
            miljoner fiskar som används i djurförsök varje år. Det är alltså
            väldigt många djur. Det är mycket bra att vi har ett förslag om
            inrättande av ett 3R-centrum, som ska arbeta med att – hoppas
            jag – minska antalet djurförsök.
          </note>
          <note>
            Går det då verkligen inte att göra mer än just detta? Jo, det
            gör det. Till att börja med skulle jag vilja fråga representanterna
            från regeringspartierna: När får vi se det här 3R-centrumet i
            verkligheten? I regeringens förslag står det att det bör inrättas
            ett 3R-centrum. Så formulerar sig regeringen ofta, och det kan
            jag leva med. Men om man tittar noga ser man att det inte finns
            ett enda öre med i förslaget till inrättande av det här centrumet.
            Jag undrar: Hur ska man i Sverige kunna inrätta en ny organisation
            som ska arbeta systematiskt med att förfina, ersätta och minska
            djurförsöken ifall man inte får pengar?
          </note>
          <note>
            Det står i regeringens förslag att centrumet ska bildas inom
            ramen för Jordbruksverkets ordinarie verksamhet. Därför säger
            vi i Vänsterpartiet att det behövs nya resurser till 3R-centrumet.
            Vi anslår 15 miljoner kronor varje år för det här centrumet och
            för att man ska upprätta en handlingsplan för att minimera antalet
            djur i djurförsök. En sådan handlingsplan är väldigt viktig.
          </note>
          <note>
            I det här betänkandet ser vi ett steg i rätt riktning, nämligen
            att regeringen föreslår att de myndigheter som sysslar med djurförsök
            ska arbeta systematiskt enligt 3R-principerna, alltså för att
            ersätta, förfina och minska antalet djurförsök. Det är jättebra,
            men jag frågar mig varför man inte tar med universiteten, som
            också sysslar med djurförsök. Och varför ålägger man inte också
            de privata företagen, som står för en väldigt stor del av djuren
            som utnyttjas i djurförsök i Sverige, att arbeta systematiskt
            med att minimera antalet djurförsök? Det behövs en separat handlingsplan
            för att minimera antalet djurförsök, och det behövs mer resurser.
          </note>
          <note>
            Men vi behöver också en helt ny myndighet som står på djurens
            sida. Därför föreslår Vänsterpartiet att det inrättas en djuretisk
            ombudsman. Vi har haft en liknande sådan myndighet i Sverige.
            Den hette Djurskyddsmyndigheten. Något av det första som den borgerliga
            regeringen gjorde var att avskaffa den myndigheten. Motiveringen
            var att man inte ska ha onödiga myndigheter, att det kostar för
            mycket pengar och att myndigheten sysslade med saker som man inte
            behövde syssla med. Detta tycker jag låter märkligt, eftersom
            vi har en regering som har inrättat en mängd nya myndigheter.
            Den har till exempel inrättat en myndighet för att främja exporten
            av svensk krigsmateriel. Där finns det tydligen pengar. Det kan
            man prioritera. Men man kan inte prioritera djuren. Om man nu
            tyckte att Djurskyddsmyndigheten arbetade på ett dåligt sätt borde
            man väl ha sett till att den fokuserade lite mer i sin verksamhet.
            Man skulle inte ha avskaffat den. Djuren vinner inte på att man
            avskaffade en myndighet som stod på deras sida.
          </note>
          <note>
            När jag säger att det behövs mer resurser till arbetet med att
            minska djurförsöken i Sverige vill jag understryka att den nationella
            kommitté för skydd av djur inom djurförsöken som finns i dag i
            Sverige inom Jordbruksverket och som har forskare och andra intressenter
            knutna till sig också måste få resurser, så att den kan fullgöra
            sitt arbete. I dag har man inte mer resurser än att man kan betala
            reseersättning för ledamöterna och att de i bästa fall kan få
            en lunch eller en kopp kaffe på sina möten. Men om den nationella
            kommittén ska kunna arbeta så systematiskt som vi vill måste det
            skjutas till resurser.
          </note>
          <note>
            I debatten kommer vi att höra att alla vill värna djuren. Det
            tror jag också. Ingen vill att djur ska fara illa. Men om man
            vill värna djuren på allvar handlar det också om att verkligen
            ta strid för dem. Då måste man i de interna budgetförhandlingarna
            i regeringen stå upp för djuren och säga att vi behöver mer resurser
            för att kunna arbeta systematiskt för djuren.
          </note>
          <note>
            Vi kanske inte kan sänka skatten för höginkomsttagare, storföretag
            och banker så mycket som vi har sysslat med, utan vi måste ha
            kvar pengar till djuren. Det behövs mer resurser.
          </note>
          <note>
            Som jag sade tidigare måste man säga klart och tydligt att det
            behövs myndigheter som står på djurens sida. Det är därför vi
            vill ha en djuretisk ombudsman. Det behövs en handlingsplan för
            att minimera antalet djurförsök som också inkluderar djurförsöken
            hos de privata företagen.
          </note>
          <note>
            Sist men inte minst behöver vi en ny djurskyddslag. Den djurskyddslag
            vi har i dag har vi haft i mer än 25 år. Vi har en utredning med
            mängder av konkreta förslag. Jag hoppas att vi senare i vår får
            se ett konkret förslag från regeringen som innehåller en ny djurskyddslag.
          </note>
          <note type="speaker">
            Anf. 190 GUSTAV SCHYLLERT (M):
          </note>
          <note>
            Herr talman! Vi debatterar i dag miljö- och jordbruksutskottets
            betänkande nr 14 Ändringar i djurskyddslagen . Regeringens proposition
            med samma namn tillsammans med tre följdmotioner och 17 motionsyrkanden
            från den allmänna motionstiden utgör inramningen för denna debatt.
          </note>
          <note>
            Även om det är hela 14 beslutspunkter som detta betänkande är
            uppdelat i tänkte jag uppehålla mig vid tre områden:
          </note>
          <note>
            Herr talman! Låt mig inledningsvis konstatera att i Sverige ska
            djur ha det bra. Genom att bifalla förslaget i detta betänkande
            kriminaliserar vi sexuella handlingar med djur. Redan i dag är
            djurplågeri förbjudet och förenat med straffansvar. Med denna
            lagändring utsträcker och förstärker vi djurskyddet.
          </note>
          <note>
            Man kan väl också med förlov säga att denna fråga varit rätt
            uppmärksammad. Ett tillkännagivande har lämnats till regeringen,
            frågan har utretts och vi har nu fått en proposition. Det har
            också varit uppmärksammade svar på interpellationer. Själva sakfrågan
            är debatterad inte minst i detta sammanhang ett antal gånger,
            och i denna del är vi också helt överens.
          </note>
          <note>
            Herr talman! Det är ingen hemlighet att det pågår djurförsök
            i Sverige. Det är svårt att hävda att frågan om forskning med
            försöksdjur är lätt. Det är svåra avvägningar som måste göras.
            Djuren ska behandlas väl och skyddas mot onödigt lidande och sjukdomar.
          </note>
          <note>
            Samtidigt är forskningen inom vissa områden direkt beroende av
            djurförsök. Ytterst handlar det om forskning på behandlingsmetoder
            för svåra sjukdomar, att vi får fram nya mediciner och om människors
            liv.
          </note>
          <note>
            Jag tycker därför att det är viktigt att understryka att den
            grundläggande principen för användning av försöksdjur i Sverige
            är den så kallade 3R-principen:
          </note>
          <note>
            Det handlar om att ersätta, minimera, förfina.
          </note>
          <note>
            Jordbruksverket får därför i uppdrag att bilda ett kompetenscentrum
            för 3R-frågor för samarbete, samverkan och utveckling av dessa
            frågor. Universitet, högskolor, myndigheter, företag och Organisationssverige
            är naturliga samarbetspartner för ett sådant centrum. Härutöver
            bör de myndigheter som är berörda av försöksdjursanvändning få
            i uppdrag att upprätta strategier för sitt 3R-arbete. Det gäller
            Havs- och vattenmyndigheten, Kemikalieinspektionen, Livsmedelsverket,
            Läkemedelsverket, Naturvårdsverket och Statens veterinärmedicinska
            anstalt. Detta sammantaget är en förstärkning av 3R-arbetet.
          </note>
          <note>
            Herr talman! De forskningsanslag vi finansierar för utveckling
            av alternativa metoder till djurförsök fyller naturligtvis en
            viktig funktion. Samtidigt är det viktigt att dessa medel används
            effektivt, resultatinriktat och bidrar till att uppnå största
            möjliga nytta. Forskningsstödet ska därför utvärderas oftare än
            vad man gör i dag och framdeles vart femte år.
          </note>
          <note>
            Jag tycker också det är värt att i detta sammanhang konstatera
            att trots ökade kostnader för forskning har antalet djurförsök
            förhållit sig konstant de senaste åren. Det betyder naturligtvis
            att arbetet med att ersätta, minimera och förfina i den delen
            har varit framgångsrikt. Vi forskar mer, men det är lika många
            djurförsök.
          </note>
          <note>
            Herr talman! Det svenska djurskyddet är starkt. Det är tydligt
            inte minst vad gäller den prövning som de djurförsöksetiska nämnderna
            gör. Samtidigt är det naturligt att de etiska prövningarna och
            nämndernas arbete ska fokusera på att lämna etiska godkännanden
            eller inte för nya projekt. Projekt som redan är godkända men
            där man vill genomföra tillägg eller ändringar som inte innebär
            en negativ inverkan på försöksdjurens situation föreslås därför
            kunna hanteras av djurskyddsorganen.
          </note>
          <note>
            Alla som använder, föder upp, tillhandahåller eller förvarar
            försöksdjur ska ha just ett djurskyddsorgan. Det ska bestå av
            en föreståndare, en försöksdjursveterinär eller expert, forskare
            och en representant för personalen som sköter djuren. På detta
            sätt avlastas de djurförsöksetiska nämnderna, och det bidrar till
            att djurskyddsfrågorna synliggörs och stärks. Men det innebär
            också att de planerade tilläggen eller ändringarna kan genomföras
            snabbare, vilket naturligtvis är till fördel för forskningen.
          </note>
          <note>
            Det leder till minskad administration, mindre tidsfördröjning
            och snabbare forskning. Detta tillsammans med att 3R-centrumet
            ska hjälpa till att samordnat höja kompetensen i de djurförsöksetiska
            nämnderna borgar för ett stärkt djurskydd.
          </note>
          <note>
            Herr talman! Nu kriminaliserar vi sexuella handlingar med djur.
            Nu etablerar vi ett 3R-centrum. Nu förenklar vi ändringar i etiska
            godkännanden. Med de orden yrkar jag bifall till utskottets förslag.
          </note>
          <note type="speaker">
            Anf. 191 JENS HOLM (V) replik:
          </note>
          <note>
            Herr talman! I regeringens proposition, som jag här håller i
            min hand, föreslår regeringen att myndigheter som är berörda av
            försöksdjursarbete ska stärka sitt 3R-arbete, det vill säga arbetet
            med att ersätta, minimera och förfina djurförsök, genom att ta
            fram strategier för det. De myndigheter som pekas ut är till exempel
            Kemikalieinspektionen, Läkemedelsverket, Livsmedelsverket, Naturvårdsverket
            och så vidare.
          </note>
          <note>
            Jag tycker att det är väldigt bra. Det känns som att regeringen
            har lyssnat lite på Vänsterpartiet när vi har talat om att det
            behövs handlingsplaner för att minimera antalet djur i djurförsök.
            Men jag är lite besviken på att man inte löper linan ut och ser
            till att alla som bedriver djurförsöksverksamhet omfattas av det
            systematiska 3R-arbetet.
          </note>
          <note>
            Jag skulle därför vilja fråga Gustav Schyllert varför man i förslaget,
            som för övrigt står på s. 27 och framåt, inte tar med högskolor
            och universitet där det bedrivs mycket djurförsök och varför man
            inte också omfattar privata företag där det bedrivs väldigt mycket
            djurförsök. Det skulle jag vilja veta.
          </note>
          <note>
            Sedan skulle jag också vilja fråga angående kompetenscentrumet
            för 3R, som vi i Vänsterpartiet välkomnar. Vi är självklart måna
            om att det upprättas inom rimlig tid och att det finns erforderliga
            resurser för att inrätta 3R-centrumet.
          </note>
          <note>
            Jag vill därför fråga Gustav Schyllert, som kommer från det parti
            som innehar finansministerposten: Hur ska ni finansiera detta,
            och när får vi se 3R-centrumet i verkligheten?
          </note>
          <note type="speaker">
            Anf. 192 GUSTAV SCHYLLERT (M) replik:
          </note>
          <note>
            Herr talman! Precis som Jens Holm sade framgår det av betänkandet
            att finansieringen ska ske inom det förvaltningsanslag som Jordbruksverket
            har i dag. För framtiden är det så att varje budget är unik och
            behandlas i särskild ordning, i synnerhet om man har ett samlat
            förslag.
          </note>
          <note>
            Varför ska inte utbildningsanordnare, universitet, högskolor
            och så vidare omfattas av kravet på eller idén om handlingsplaner?
            Jag tycker ändå att det är viktigt att inledningsvis säga att
            vi har ett restriktivt regelverk kring djurförsök. Det har vi
            i dag. Det är inte alla utbildningar som får använda sig av djurförsök,
            utan det ska finnas krav i läroplaner och annat.
          </note>
          <note>
            Om man håller försöksdjur på det sätt som jag föredrog tidigare
            ska man ha ett djurskyddsorgan. I djurskyddsorganets uppgift ingår
            bland annat att arbeta med ersättning, begränsning och förfining.
            Begränsning är nyckelordet i sammanhanget.
          </note>
          <note>
            Eftersom Jens Holm är så noga med att påpeka detta med resurser
            kan jag inte undgå att fråga vilka skatter han och Vänsterpartiet
            avser att höja för att få fram alla dessa resurser. Jag tror att
            ordet resurser var det mest använda ordet i Jens Holms inlägg.
          </note>
          <note>
            Vilka skatter ska höjas, och vem ska betala det? Och framför
            allt: Vilket underlag finns för detta? Du måste naturligtvis prata
            ihop dig med dina kompisar. Vilka skatter ska höjas – blir det
            dina, Socialdemokraternas eller Miljöpartiets? Eller blir det
            allas – ska vi lägga ihop dem? Det får du gärna svara på, Jens
            Holm.
          </note>
          <note type="speaker">
            Anf. 193 JENS HOLM (V) replik:
          </note>
          <note>
            Herr talman! Jag tackar för svaret. Jag ska svara på frågan om
            skatterna. Jag hade också en konkret fråga: När får vi se 3R-centrumet
            i verkligheten?
          </note>
          <note>
            Jag skulle även vilja fortsätta med frågan om finansiering. Eftersom
            3R-centrumet ska inrättas inom ramen för Jordbruksverkets ordinarie
            verksamhet kan jag inte tolka det på annat sätt än att verket
            måste dra ned på något annat för att ha råd att inrätta kompetenscentrumet
            för 3R. Gustav Schyllert kanske kan svara på vad Jordbruksverket
            ska dra ned på.
          </note>
          <note>
            Jag tycker att detta är väldigt olyckligt, för vi behöver mer
            pengar till djurskyddet. Vi i Vänsterpartiet har anslagit 15 miljoner
            extra för att arbeta systematiskt med att minimera och förfina
            djurförsöken i Sverige.
          </note>
          <note>
            Vi har därutöver anslagit 15 miljoner för inrättandet av en djuretisk
            ombudsman. Det är helt och hållet finansierat i vår budget. Vi
            måste erkänna att det är ganska lätt att finansiera det, eftersom
            vi inte köper de stora skattesänkningar för storföretag, banker
            och redan välbeställda människor i Sverige som Moderaterna och
            de borgerliga har gjort under de sju och ett halvt år de hittills
            har styrt.
          </note>
          <note>
            Jag skulle också vilja fråga om de strategiska planer för 3R
            som våra myndigheter ska arbeta med. De omfattar inte privata
            företag eller universitet. Gustav säger att universiteten har
            djurskyddsorgan. Det är bra att man har infört sådana krav, men
            jag tycker att man borde vara konsekvent och säga att även de
            ska ha strategiska planer för 3R, precis som de privata företagen.
            Varför inför man inte det?
          </note>
          <note type="speaker">
            Anf. 194 GUSTAV SCHYLLERT (M) replik:
          </note>
          <note>
            Herr talman! När får vi se 3R-centrumet? Ja, det arbetet vidtar
            nu. Först ska vi behandla betänkandet. Sedan har vi den konstitutionella
            ordningen och det sätt på vilket riksdag och regering förhåller
            sig till varandra. Vi har att vänta på de beslut, förordningar,
            regleringsbrev eller annat som regeringen kommer att hantera detta
            genom.
          </note>
          <note>
            Sedan säger Jens Holm att om man ska göra som vi har sagt, det
            vill säga finansiera detta inom ramen för förvaltningsanslagen,
            innebär det att man måste dra ned på något annat. Så är det inte.
            Varför måste man det? Det finns naturligtvis möjlighet att göra
            effektiviseringar. Inte minst Vänsterpartiet brukar nämna möjligheten
            till produktivitetshöjningar i offentlig sektor när de pratar
            om arbetstidsförkortning. Det borde gälla i det här fallet också.
          </note>
          <note>
            Jens Holm säger slutligen att de har finansierat allt. Ja, det
            är möjligt att Vänsterpartiet har finansierat det, men det är
            inte så att Vänsterpartiets budget allena kommer att gälla. Den
            måste inkorporeras och de måste samarbeta med de andra rödgröna
            partierna.
          </note>
          <note>
            Vilka skattehöjningar får vi då? Den frågan ställde jag utan
            att få något svar. Jens Holm har nämligen en debatteknik där han
            bara svarar för sig själv, medan vi tar ansvar för en helhet.
            Om inte annat tycker jag att det hade varit ärligare mot väljarna
            att beskriva helheten och hur man vill göra.
          </note>
          <note type="speaker">
            Anf. 195 ANITA BRODÉN (FP):
          </note>
          <note>
            Herr talman! Min och Folkpartiets förväntan har varit mycket
            stor på att alliansregeringen ska ta ytterligare steg framåt på
            djurskyddsområdet. Därför ser jag fram emot att snart och äntligen
            få debattera förslag om en ny djurskyddslag, med utgångspunkt
            i Eva Erikssons utredning.
          </note>
          <note>
            Dagens betänkande rör endast några – men inte desto mindre väsentliga
            – ändringar i djurskyddslagen, bland annat sexuella handlingar
            med djur och djurförsök.
          </note>
          <note>
            Herr talman! Att Sverige har ett starkt och gott djurskydd i
            jämförelse med åtskilliga länder råder det nog ingen tvekan om.
          </note>
          <note>
            Det är dess värre också oomtvistat att det trots detta uppdagats
            missförhållanden, varför behov finns av regelverk och sanktioner,
            ägaransvar och utökad insikt kring djurs naturliga beteenden.
            Mycket av detta kommer att klargöras i djurskyddspropositionen,
            där ett helhetsgrepp kommer att tas.
          </note>
          <note>
            Herr talman! En stor majoritet i riksdagen delar regeringens
            bedömning att frågan om sexuella handlingar med djur ska läggas
            in under djurskyddslagen. Djurskyddslagstiftningen ska vara förebyggande
            och bygga på att djur hanteras respektfullt.
          </note>
          <note>
            Djurskyddslagstiftningens övergripande syfte enligt 1 §, som
            kan uppfattas som en portalparagraf, är att djur ska hanteras
            väl och skyddas mot onödigt lidande. Att göra ytterligare en förstärkning
            gällande sexuella handlingar mot djur är både välkommet och bra.
          </note>
          <note>
            En annan fråga som har engagerat många i såväl Folkpartiet som
            andra partier handlar om försöksdjur. Den grundläggande princip
            vi har hört upprepas här ett antal gånger, herr talman, den så
            kallade 3R-principen – replacement, reduction, refinement, alltså
            ersätta, begränsa och förfina – innebär att djurförsök inte får
            utföras om man kan använda en annan, djurfri metod för att uppnå
            resultatet. Där har vi regionala djurförsöksetiska nämnder som
            gör bedömningen.
          </note>
          <note>
            Men det är fortfarande så att djurförsök är en förutsättning
            för att finna behandlingsmetoder för svåra sjukdomar. Vi lever
            i en värld där detta fortfarande är nödvändigt.
          </note>
          <note>
            Glädjande nog sker det en viktig utveckling på området. Häromdagen
            hade jag möjlighet att lyssna på ett radioprogram där man tog
            upp och beskrev den forskning som pågår i Sverige på det här området
            för att ta fram alternativa metoder. Det handlar bland annat om
            så kallade 3D-modeller av hud, stamceller, organ på mikrochips
            och avancerade datormodeller.
          </note>
          <note>
            Det var en intervju från forskningsinstitutet SP i Borås. De
            är med i ett EU-samarbete för att utvärdera djurfria försöksmetoder.
            I labbet på SP arbetar man bland annat med att godkänna alternativa
            metoder till djurförsök.
          </note>
          <note>
            På Karolinska Institutet arbetar man med inducerade stamceller,
            så kallade iPS-celler, som kan användas för att få fram vilka
            celler som helst. På så sätt får man möjlighet att forska på till
            exempel mänskliga nervceller i stället för att göra tester på
            djur.
          </note>
          <note>
            I USA på Harvarduniversitetet forskas det på artificiella organ
            på mikrochip, ännu mer likt en människa och ännu mer relevant
            som alternativ till djurförsök. På Umeå universitet avslutningsvis
            forskas det på avancerade datormodeller som man kan använda för
            att generalisera mellan ämnen och på så sätt prioritera bort mängder
            med djurförsök.
          </note>
          <note>
            Det är viktigt, hörde jag också i det här radioprogrammet, att
            man kan sammanlänka de olika systemen, för att på så sätt kunna
            översätta till en mänsklig varelse och vad som händer och sker
            i en människa.
          </note>
          <note>
            Detta är några exempel på genombrott och vinn-vinn-situationer
            då det finns artskillnader – det ska vi inte glömma – mellan människor
            och olika djur som medför ganska stor osäkerhet vid utprovning
            av mediciner. Vi har också problematiken att använda djur vid
            djurförsök.
          </note>
          <note>
            I dag, på det seminarium som Helena Leander nämnde, fick vi höra
            om det övergripande målet för alternativa djurförsök: att använda
            högre vetenskaplig kvalitet, att se till att det blir mindre lidande
            för djuren och att nå fram till målet att ha färre försöksdjur.
          </note>
          <note>
            Jag är mycket nöjd, herr talman, med regeringens förslag att
            inrätta ett kompetenscentrum för 3R-frågor. Det finns ett behov
            av ökad samverkan, ökad samordning, mer strukturer och mer strategier,
            och det gäller också att ta till vara den kunskap som finns på
            området. Sist men inte minst handlar det om validering, att översätta
            från djurförsök till djurfria metoder.
          </note>
          <note>
            Det känns naturligt att detta centrum läggs under Jordbruksverket
            och kopplas till den nationella kommittén för skydd av djur som
            används för vetenskapliga ändamål.
          </note>
          <note>
            Jag fick mig i dag till livs påpekandet att det nu ankommer på
            Jordbruksverket att organisera kommittén så att direktivets krav
            i akt 49 – som handlar om att ersätta användningen av djur vid
            djurförsök – blir uppfyllt och att den nationella kommittén ges
            en självständig roll.
          </note>
          <note>
            Jag vill stryka under vikten av en stark vetenskaplig förankring,
            att den etablerade kontakten med forskarsamhället, som SCAW, utvecklas
            samt att 3R-centrumet ger de stöd och riktlinjer som krävs för
            att berörda myndigheter ska upprätta strategiska planer för sitt
            respektive 3R-arbete.
          </note>
          <note>
            I den här frågan – det har också Jens Holm tagit upp – är min
            utgångspunkt att 3R-centrumet är ett nav och att man har automatisk
            kontakt med alla berörda för att det ska kunna bli en helhetsbild.
          </note>
          <note>
            Jag vill slutligen stryka under vikten av att erforderliga resurser
            avsätts för utveckling och validering, något som också finns med
            i vårt betänkande i dag.
          </note>
          <note>
            Med detta, herr talman, yrkar jag bifall till förslaget i betänkandet
            och avslag på samtliga reservationer.
          </note>
          <note type="speaker">
            Anf. 196 HELENA LEANDER (MP) replik:
          </note>
          <note>
            Herr talman! Nu blir det mycket prat om det fantastiska seminariet
            som jag och Anita Brodén var på i förmiddags. Ni som inte var
            med kan se det som ett litet referat.
          </note>
          <note>
            Det kom upp en del spännande frågor, och jag hörde att Anita
            Brodén nämnde en del av dem i sitt anförande. Det gällde bland
            annat frågan om den nationella kommittén för skydd av försöksdjur,
            som enligt försöksdjursdirektivet ska ha en helt fristående roll
            men som i Sverige har blivit väldigt inordnad i Jordbruksverket,
            saknar egen budget och inte har så mycket muskler. Den nationella
            kommittén får en viktig roll i och med inrättandet av 3R-centrumet,
            så som regeringens förslag är utformat, men är fortfarande ganska
            bakbunden.
          </note>
          <note>
            Jag undrar lite grann hur Anita Brodén resonerar kring det. Hur
            ska man ge den nationella kommittén den mer fristående roll som
            det är tänkt att den ska ha? Är det en resursfråga eller en organisationsfråga?
          </note>
          <note>
            Då kommer vi in på resursfrågan, som Jens Holm var inne på tidigare.
            Det behövs resurser till den nationella kommittén men också till
            själva 3R-centrumet, för att man ska kunna bli den positiva kraft
            som vi hoppas på.
          </note>
          <note>
            Hur tänker man sig kunna ge dem muskler utan att ge dem pengar?
          </note>
          <note>
            Resursfrågan kom upp i olika sammanhang under seminariet. En
            annan sak som jag reagerade på var situationen för de regionala
            djurförsöksetiska nämnderna, som i dag inte ens har några handläggare.
            De får mycket komplexa frågeställningar som de ska ta ställning
            till och mycket tungt material, men de har inga handläggare till
            sin tjänst. Då blir det svårt att göra den svåra avvägningen om
            nyttan står i proportion till djurens lidande, när de inte har
            några som kan komma med underlag.
          </note>
          <note>
            Från Miljöpartiets sida har vi föreslagit att man skulle kunna
            ge de regionala djurförsöksetiska nämnderna möjlighet att anställa
            handläggare. Är det något som Anita Brodén är beredd att ta till
            sig?
          </note>
          <note type="speaker">
            Anf. 197 ANITA BRODÉN (FP) replik:
          </note>
          <note>
            Herr talman! Jag tycker att det är mycket som vi som alliansregering
            och som enskilda partier och enskilda ledamöter tar till oss.
            Vi tar till oss mycket av relevant information och kunskap. Jag
            ser detta som ett stort steg framåt. Jag känner också att oppositionen
            har bejakat de beslut som vi kommer att fatta och de förslag som
            kommer från regeringen. Jag tycker att det är glädjande.
          </note>
          <note>
            Jag ser också, som jag beskrev det från talarstolen, 3R-centrumet
            som det viktiga navet. Jag har stor tilltro till att det kommer
            att blir riktigt bra när det hela sätter sig. Nu är det viktigt
            att vi ser att organisationen – för jag ser det i första hand
            som en organisationsfråga – kan vara effektiv och att man kan
            slå samman, att det blir en kraftsamling i de nödvändiga frågor
            som vi lyfter fram. Men det handlar också om – det står det också
            i våra handlingar – att erforderliga resurser ska finnas.
          </note>
          <note>
            Nu fattar vi detta beslut. Sedan tar det viss tid. Jag vet att
            det nästan finns en frustration och att man vill att det ska gå
            snabbt, och den delar jag. Men jag utgår från att detta inte kommer
            att förhalas, utan här finns en acceptans för att detta ska komma
            på plats snarast möjligt.
          </note>
          <note>
            De djurförsöksetiska nämnderna och stödet till dem ber jag att
            få återkomma till i nästa inlägg.
          </note>
          <note type="speaker">
            Anf. 198 HELENA LEANDER (MP) replik:
          </note>
          <note>
            Herr talman! Det står tydligt i propositionen att Jordbruksverket
            ska få klara 3R-centrumet utan ytterligare medel. Om det kommer
            något senare får vi se då. Jag hoppas verkligen att det blir så.
          </note>
          <note>
            Jag vill återkomma till de djurförsöksetiska nämnderna, för de
            har en oerhört viktig roll. I dag ser vi att nästan alla djurförsöksansökningar
            går igenom. Det skulle hypotetiskt kunna vara så att alla ansökningar
            är så bra att det inte finns något alternativ. Men pratar man
            med ledamöter i nämnderna hör man att många vittnar om att ansökningar
            som faktiskt borde ha stoppats nästan slentrianmässigt går igenom.
            Man har inte alltid resurserna för att kunna kolla vilka alternativ
            som finns.
          </note>
          <note>
            De här ideellt arbetande ledamöterna får verkligen slita som
            djur för att försöka hålla sig ajour med forskningen, vilka alternativ
            som finns, hur man kan minska lidandet i enskilda försök och så
            vidare. Det finns ett stort behov av att ha handläggare så att
            de kan få ett stöd och kan utföra den viktiga uppgift som de är
            satta att utföra.
          </note>
          <note>
            Det kom också upp en annan fråga som handlade om att ansökningarna
            har blivit oerhört komplexa sedan man införde avgift för förändring.
            Avgiften är per ansökning, och den är inte relaterad till hur
            många djur som omfattas eller något annat.
          </note>
          <note>
            Det gör att man från forskarhåll ofta bakar ihop så många ansökningar
            som möjligt till en enda ansökan för att det blir billigare. Det
            har gjort det mycket svårgenomträngligt. Det var en som vittnade
            om ansökningar som gällde 50 000 djur, och det är väldigt svårt
            att se det enskilda djuret i detta sammanhang och väga det enskilda
            djurets lidande mot nyttan av försöket.
          </note>
          <note>
            Därför vill jag fråga: Finns det möjligheter att se över utformningen
            av dessa avgifter för att man ska kunna få någonting som ger mer
            transparenta ansökningar som gör det möjligt att bättre belysa
            detta i de djurförsöksetiska nämnderna?
          </note>
          <note type="speaker">
            Anf. 199 ANITA BRODÉN (FP) replik:
          </note>
          <note>
            Herr talman! När vi nu ser till att 3R-centrumet blir navet,
            att 3R-centrumet placeras under Jordbruksverket och att man får
            detta uppdrag från riksdag och regering utgår jag från att man
            också ser till att organisera sig mycket väl och effektivt. Men
            jag utgår också från att man gör den utvärdering som behövs. Det
            är viktigt.
          </note>
          <note>
            Helena Leander tar upp problematiken kring de djurförsöksetiska
            nämnderna och de frågor och bekymmer de ställs inför. Vad jag
            förstod känner de många gånger att de inte har de resurser som
            de skulle behöva. Detta måste självklart utvärderas och granskas.
          </note>
          <note>
            Sedan sker det hela tiden en utveckling. Man lägger kunskap på
            kunskap, och man får erfarenhet. Jag utgår därför från att ärenden
            kan hanteras snabbare och att många ärenden påminner om varandra.
            Det vore konstigt annars.
          </note>
          <note>
            Förhoppningsvis sker det en successiv minskning av antalet djurförsök,
            och då blir det en mindre belastning.
          </note>
          <note>
            Jag tycker att det är viktigt att vi tar till oss dessa frågor
            och tar denna dialog med Jordbruksverket inför denna organisation
            så att man tar till sig dessa frågeställningar och granskar dem.
          </note>
          <note type="speaker">
            Anf. 200 JENS HOLM (V) replik:
          </note>
          <note>
            Herr talman! Jag skulle först vilja fråga Anita Brodén om de
            djurförsöksetiska nämnderna, alltså de nämnder som har en sammansättning
            av forskare, djurskyddsrepresentanter och så vidare och som ska
            granska ansökningarna om djurförsök och sedan avslå dem eller
            godkänna dem. Vi vet att ungefär 99 procent av alla ansökningar
            går igenom.
          </note>
          <note>
            Det var en artikel i vår tidning Riksdag &amp; Departement för ungefär
            ett år sedan – jag tror att det var i maj i fjol – om att man
            hade gjort en stor genomgång av de djurförsöksetiska nämndernas
            arbete. Man hade intervjuat ordföranden, djurskyddsrepresentanter,
            forskare och så vidare. Trots att dessa personer har ganska olika
            utgångspunkter var det samstämmiga intrycket från dem att det
            saknades resurser. Därför tycker jag att Helena Leander tog upp
            ett mycket viktigt förslag, nämligen att vi skulle kunna tillskjuta
            resurser så att man åtminstone skulle kunna anställa en handläggare
            vid varje djurförsöksetisk nämnd för att kunna förbereda sammanträdena
            med mera. Då tror jag att detta arbete skulle kunna bli mycket
            bättre.
          </note>
          <note>
            Det framgick också i artikeln i Riksdag &amp; Departement att man
            gör väldigt olika bedömningar i de regionala nämnderna. Det som
            går igenom i en nämnd kan stoppas i en annan nämnd och så vidare.
            Det känns lite märkligt. Jag skulle därför vilja att du svarar
            på frågan, Anita Brodén, om det inte är en bra idé om vi kunde
            tillskjuta resurser för att det ska kunna anställas handläggare
            till dessa nämnder. Jag tyckte inte att du riktigt svarade på
            det.
          </note>
          <note>
            Eftersom du nämner detta med erforderliga resurser för alternativ
            till djurförsök vill jag ställa en fråga. Hur mycket är erforderliga
            resurser enligt din bedömning?
          </note>
          <note>
            Du sade att den nationella kommittén för skydd av djur som används
            för vetenskapliga ändamål ska ha en självständig roll. Den här
            kommittén behöver också resurser så att den kan fullgöra sitt
            arbete. Tycker du inte det?
          </note>
          <note type="speaker">
            Anf. 201 ANITA BRODÉN (FP) replik:
          </note>
          <note>
            Herr talman! Nu har jag fått en hel del frågor, och jag betar
            av dem undan för undan.
          </note>
          <note>
            Vad gäller de djurförsöksetiska nämnderna och behovet av handläggare
            kan jag självklart inte här och nu utlova en handläggare eller
            utlova resurser till just detta specifika ändamål.
          </note>
          <note>
            Vi ska fatta ett klokt beslut här i morgon om detta som applåderas
            av oss alla. Så fort denna process påbörjas har jag stor tilltro
            till att Jordbruksverket gör det som man har fått i uppdrag att
            göra. Skulle det visa sig att det är omöjligt av budgetmässiga
            och ekonomiska skäl brukar det vara så att man har möjlighet att
            komma tillbaka till regeringen och tala om att det inte fungerar
            och att man har behov av extra resurser. Annars får man göra en
            omfördelning och omprioritering. Man får effektivisera på olika
            sätt.
          </note>
          <note>
            Däremot tycker jag att det är viktigt att denna fråga lyfts fram
            här i dag eftersom det är en sak som vi inte bara kan sparka undan
            och säga att det ordnar sig. Detta måste vi ta på stort allvar.
            De djurförsöksetiska nämnderna är ju en viktig del för att helheten
            ska fungera.
          </note>
          <note>
            Vad är erforderliga resurser? Jag kan givetvis inte tala om att
            det ska vara ett visst antal kronor. Det är myndigheten, när man
            ska få allt på plats, som kan tala om vad som behövs. Vi skriver
            att det kommer att finnas erforderliga resurser, och vi skriver
            bland annat om validering.
          </note>
          <note>
            När det gäller den självständiga rollen är det oerhört viktigt
            att man följer EU-direktivet, och för att kunna klara det kan
            man behöva arbeta självständigt.
          </note>
          <note type="speaker">
            Anf. 202 JENS HOLM (V) replik:
          </note>
          <note>
            Herr talman! Min poäng med detta är att jag tror att detta till
            stor del är en resursfråga. Eftersom du själv, Anita Brodén, säger
            att det behövs erforderliga resurser, vilket också står i betänkandet,
            får jag inte riktigt ihop detta.
          </note>
          <note>
            De djurförsöksetiska nämnderna säger att de måste ha stöd av
            anställda handläggare som hjälper dem i deras arbete, och den
            nationella kommittén för skydd av djur som används för vetenskapliga
            ändamål säger att man inte klarar av att göra ett fullgott arbete
            om man inte har rimliga resurser. Och när det nu ska inrättas
            ett helt nytt kompetenscentrum för 3R-frågor för att minimera
            antalet djurförsök och ersätta djurförsök med annat finns det
            inga resurser, utan dessa resurser ska tas inom nuvarande budget
            för Jordbruksverket. Detta får jag inte riktigt att gå ihop. Det
            är därför som jag tycker att det är så viktigt att vi faktiskt
            kan komma överens om att det behövs mer pengar till denna verksamhet.
            Ni har inte tillskjutit det här och nu. Men jag hoppas att ni
            åtminstone gör det när ni ska lägga fram budgetpropositionen om
            inte alltför länge.
          </note>
          <note type="speaker">
            Anf. 203 ANITA BRODÉN (FP) replik:
          </note>
          <note>
            Herr talman! Det allra viktigaste är det beslut som vi ska fatta
            om detta här i morgon. Det är viktigt att detta nu kommer på plats.
            Hur det organiseras överlämnar jag till de sakkunniga. Jag utgår
            också ifrån att när hela detta pussel är lagt, när vi vet hur
            detta kompetenscentrum fungerar och när allt annat är på plats,
            kommer vi att bli varse om det finns behov av extra resurser.
            Jag vet att det finns fantastiska personer som nu kommer att ta
            sig an denna organisatoriska fråga och som har haft större utmaningar
            tidigare. De kommer att lägga detta pussel på ett effektivt och
            bra sätt.
          </note>
          <note>
            Men jag vill än en gång säga att jag tycker att det är viktigt
            att vi är ödmjuka inför frågorna. Om det kommer propåer och om
            det visar sig att det inte skulle fungera som vi tror och hoppas
            för att det skulle vara brist på resurser, då är det regeringens
            ansvar att se till att det fungerar. Vi vill nämligen inte ha
            något gnissel i detta maskineri. Vi vill mycket mer. Ambitionen
            är att detta ska fungera från dag ett när detta kommer på plats.
          </note>
          <note>
            Jag vill också tillägga att detta 3R-centrum får en särskild
            uppgift att stödja och hjälpa till med handlingsplaner och strategier.
            Man har alltså fått en direkt uppmaning om vad man ska göra. Man
            ska bland annat bistå med hjälp och stöd ute i verksamheten.
          </note>
          <note type="speaker">
            Anf. 204 ROGER TIEFENSEE (C):
          </note>
          <note>
            Herr talman, ledamöter och åhörare! I det här betänkandet behandlar
            vi några frågor som gäller förändringar i djurskyddslagen. Samtidigt
            vet vi att regeringen har aviserat en proposition om en ny djurskyddslag,
            så diskussionen om de ytterligare förslagen kan vi ta när de kommer
            till utskottet och ska behandlas i riksdagen.
          </note>
          <note>
            Jag tycker att det är bra att vi i och med detta betänkande kriminaliserar
            sexuella handlingar med djur.
          </note>
          <note>
            Jag tycker också att det är bra att vi i och med detta betänkande
            tar ytterligare steg för att ersätta djurförsök med andra metoder
            och reducera antalet djur som används i djurförsök samt minimera
            det lidande djur utsätts för vid djurförsök. Det här brukar kallas
            3R-principen – replacement, reduction och refinement. Det är en
            grundläggande princip i djurskyddslagens reglering av hur och
            i vilka sammanhang det är möjligt att använda sig av försöksdjur,
            och principen förstärks nu när vi fattar beslut om att skapa ett
            nationellt kompetenscentrum för 3R-frågor. Kompetenscentrumet
            föreslås placeras vid Jordbruksverket, och jag tycker att det
            är ett bra förslag.
          </note>
          <note>
            Fru talman! Syftet med ett kompetenscentrum för 3R-frågor är
            att stärka arbetet med alternativa metoder till djurförsök genom
            att ta till vara den kunskap och erfarenhet som finns hos olika
            aktörer och utveckla samarbetet mellan aktörerna. Regeringen bedömer
            att det nationella kunskapscentrumet bör verka inom en rad olika
            områden och utvecklas till en naturlig samlingspunkt för olika
            intressenter. Det finns nämligen ett behov av testmetoder inom
            olika branscher, såsom läkemedelsindustrin och när det gäller
            kemikalier och kosmetika.
          </note>
          <note>
            Det är inte bara branscher utan också väldigt många olika myndigheter
            som kommer in på djurförsök och därmed behöver strategiska planer
            för sitt 3R-arbete. Regeringen pekar tydligt ut att Havs- och
            vattenmyndigheten, Kemikalieinspektionen, Livsmedelsverket, Läkemedelsverket,
            Naturvårdsverket och Statens veterinärmedicinska anstalt ska få
            i uppdrag att upprätta strategiska planer för sitt 3R-arbete.
            Det är också bra, för det tar ett helhetsgrepp om myndigheternas
            arbete.
          </note>
          <note>
            Fru talman! För mig som centerpartist är det viktigt att se djurskyddsaspekten
            i det här arbetet, men det är också viktigt att se näringslivsmöjligheten.
            I utvecklingen av nya testmetoder utan djurförsök ligger det nämligen
            väldigt stora möjligheter att skapa nya affärer och nya utkomstmöjligheter
            för svenskt näringsliv. Jag tror att man ska tänka utanför ramarna.
            Vi ska ha regelverk som inte slentrianmässigt föreskriver djurförsök
            utan hela tiden tydligt öppnar för alternativa metoder. Regelverken
            ska formuleras utifrån vad man vill åstadkomma med testet snarare
            än vad som ska göras.
          </note>
          <note>
            Jag kan ta ett exempel: Tänk er tillbaka till 1960-talet. Om
            man var kvinna och ville testa om man var gravid eller inte kunde
            man gå till apoteket och lämna in ett urinprov. Den koncentrerade
            urinen injicerades sedan i en kanin. Efter ett dygn avlivade man
            kaninen, obducerade den och tittade efter om kaninens äggledare
            var svullna eller inte. Det är förskräckligt att berätta det här;
            man förstår vilket dilemma en kvinna på 60-talet utsattes för
            när det gällde att beställa testet.
          </note>
          <note>
            I dag gör vi graviditetstest oerhört enkelt, och det gör vi utifrån
            att man utvecklade den här metoden. Det var ju ett hormon som
            förändrade kaninens äggledare, och man identifierade hormonet
            och gör nu testet utifrån hormonsubstansen i stället. Det är ingen
            som skulle komma på tanken att gå tillbaka till 60-talets djurförsöksmodell
            för graviditetstest, och precis så tror jag att det kommer att
            bli med inrättandet av ett 3R-centrum: Vi kommer att utveckla
            helt nya testmetoder där djurförsök är förlegat.
          </note>
          <note>
            Då måste vi se att vi behöver regelverk som faktiskt möjliggör
            det här. Reach är ett sådant regelverk, och där ser vi det stora
            behovet – vi har hundra tusen kemikalier i omlopp i samhället.
            Vi behöver utveckla metoder för att inom Reach kunna testa ämnen,
            vilket Miljömålsberedningen har föreslagit och som jag hoppas
            och vet att det från regeringen snart kommer ett förslag om till
            riksdagens bord. Det handlar inte bara om att testa ämnen styckevis,
            vilket görs i dag, utan om att testa dem i grupp, för sina inneboende
            egenskaper och för hur man använder dem. Det är ett sätt att effektivisera
            arbetet och minimera antalet djurförsök.
          </note>
          <note>
            Ett annat sätt är att använda metoder som inte innebär djurförsök.
            Helena Leander var inne på det. Det handlar om att identifiera
            händelsekedjan och de mekanismer som finns bakom en toxisk reaktion.
            Det finns en stor möjlighet i det också – det handlar inte bara
            om att man undviker att testa på djur utan även om att man, genom
            att använda mänskliga celler eller vävnadssystem, inte behöver
            få de problem som uppstår när man ska översätta ett djurförsökstest
            och se vad det betyder för människor. Man tjänar in det steget,
            så att säga.
          </note>
          <note>
            Vi måste då ha regelverk som tydligt öppnar för djurförsöksfria
            metoder i exempelvis Reach. Om man ska testa reproduktionstoxiska
            ämnen föreskrivs tvågenerationstest på djur. OECD:s guidelines
            för detta säger att det räcker med en generation. Om vi skulle
            följa OECD:s guidelines och bara göra en generation skulle vi
            minska antalet djur som behövs, men jag är fullt övertygad om
            att man kan göra minst lika säkra test genom att använda cellmetoder
            och vävnadstester i stället. Det är precis det ett 3R-centrum
            kan hjälpa oss med.
          </note>
          <note>
            Det är också precis det som kanske skapar nya affärsmöjligheter
            för svenskt näringsliv. Gudarna ska nämligen veta att det är svårt
            för Astra Zeneca, som håller på med läkemedel, att hitta nya substanser
            som liksom Losec kan bli väldigt framgångsrika. Men man kanske
            kan gå högre upp i värdekedjan och hitta testmetoderna för de
            substanser forskarna sliter med att få fram. Då kan vi erbjuda
            det inom EU och till världen och i stället för att bli framgångsrika
            på läkemedlet eller kemikalien bli framgångsrika på testmetoderna
            som ska godkänna den.
          </note>
          <note>
            Jag tror alltså, fru talman, att det är ett jätteviktigt steg
            vi tar i det här betänkandet. Vi behöver dock ta flera steg –
            vi behöver exempelvis få ett Reach som förnyas, blir innovationsdrivande
            och kan tänka utanför de ramar vi har satt i dag. Med det vill
            jag yrka bifall till förslaget i betänkandet och avslag på samtliga
            reservationer.
          </note>
          <note type="speaker">
            Anf. 205 JOSEF FRANSSON (SD) replik:
          </note>
          <note>
            Fru talman! Det är Centerpartiets minister och departement det
            handlar om när vi pratar om de här frågorna. När det gäller förbudet
            mot sexuella handlingar mot djur som äntligen kommer har vi från
            Sverigedemokraterna motionerat om att vi saknar lagrum för att
            olagliggöra koppleri. I betänkandet har jag haft svårt att hitta
            något svar på vår motion i det avseendet – alltså varför man tycker
            att det är en dålig idé.
          </note>
          <note>
            Det är nämligen så att den nya lagen inte stoppar företeelsen
            att hålla djur för att andra ska få förgripa sig på dem. Med tanke
            på att detta bevisligen förekommer eller åtminstone har förekommit
            – jag har givetvis inte riktigt den insynen att jag kan peka ut
            aktiva verksamheter – tycker jag att man borde anpassa lagstiftningen
            och även kriminalisera den delen. Frågan är varför regeringen
            och departementet inte tycker det.
          </note>
          <note type="speaker">
            Anf. 206 ROGER TIEFENSEE (C) replik:
          </note>
          <note>
            Fru talman! Jag kan upplysningsvis säga till Josef Fransson att
            det inte är regeringen och departementet som skriver betänkandet,
            utan det är miljö- och jordbruksutskottets kanslis personal. Jag
            har fullt förtroende för dem.
          </note>
          <note>
            Jag tycker att det är ett viktigt steg att vi kriminaliserar
            sexuella handlingar med djur. Jag är mindre insatt i det som Josef
            Fransson resonerar kring, koppleri och sådant. Det känns långsökt,
            och jag kan vara fel ute, men genom att vi kriminaliserar sexuella
            handlingar med djur blir hela förfarandet tydligare.
          </note>
          <note>
            Jag kan inte bedöma hur stor frågan är som Josef Fransson nu
            tar upp. Det är utskottskansliets personal som har arbetat fram
            betänkandet, och jag har fullt förtroende för att de har gjort
            en god beskrivning av problematiken. Därmed avslår vi Sverigedemokraternas
            motionsförslag och bifaller brett regeringens förslag om att kriminalisera
            sexuella handlingar med djur.
          </note>
          <note type="speaker">
            Anf. 207 JOSEF FRANSSON (SD) replik:
          </note>
          <note>
            Fru talman! Tveklöst är det ett steg i rätt riktning. Det tycker
            väl förhoppningsvis de flesta härinne.
          </note>
          <note>
            Det kom fram exempel i medierna för några år sedan som visade
            att det inte fanns något lagrum för att åtala någon för det som
            då skedde, just att man höll djur för försäljning.
          </note>
          <note>
            Som jag sade tycker jag att lagstiftningen bör kompletteras med
            detta, även om företeelsen som sådan naturligtvis kriminaliseras
            med det beslut vi fattar när väl omröstningen sker.
          </note>
          <note>
            I övrigt får jag tacka Roger för svaret.
          </note>
          <note type="speaker">
            Anf. 208 ROGER TIEFENSEE (C) replik:
          </note>
          <note>
            Fru talman! Det är väl bra att Josef Fransson och jag kan vara
            överens om att det är ett bra steg att vi kriminaliserar sexuella
            handlingar med djur.
          </note>
          <note>
            Josef Fransson hänvisar till tidningsartiklar för ett par år
            sedan. Nu kommer själva handlingen in i lagstiftningen. Den fanns
            med i lagstiftningen redan då i och med att den föll under djurskyddslagen
            under djurplågeri. Men nu förtydligar vi den, och det tycker jag
            är bra.
          </note>
          <note type="speaker">
            Anf. 209 JENS HOLM (V) replik:
          </note>
          <note>
            Fru talman! Roger Tiefensee tog upp företaget Astra Zeneca. Det
            nämns också i betänkandet, där ni konstaterar att de anslår 1
            miljon kronor varje år för alternativ till djurförsök.
          </note>
          <note>
            Då kunde jag inte låta bli att gå in och titta på Astra Zenecas
            bokslut. För tredje kvartalet 2013 redovisar de en vinst före
            skatt på 1,6 miljarder US-dollar, ungefär 10 miljarder svenska
            kronor. Då tänker jag att om de gör en så stor vinst, borde de
            då inte kunna lägga lite mer pengar än 1 miljon kronor på alternativ
            till djurförsök?
          </note>
          <note>
            Då kan vän av ordning tycka: Varför ska två politiker i Sveriges
            riksdag stå och bestämma hur mycket Astra Zeneca ska lägga på
            alternativ till djurförsök? Nej, jag tycker inte att vi ska detaljstyra
            sådant.
          </note>
          <note>
            Det förslag som ni lägger fram här nu är att våra myndigheter
            som gör djurförsök ska åläggas att arbeta strategiskt enligt 3R-principen
            och ta fram handlingsplaner för hur man ska kunna ersätta, förfina
            och minska antalet djurförsök. Men ni föreslår inte det för privata
            företag. Då tycker jag att ni missar en stor del av djurförsöksverksamheten
            i Sverige. Ifall vi ålägger dem att arbeta systematiskt med handlingsplaner
            kring 3R tror jag att vi kan få fram väldigt många alternativ
            till djurförsök och kan spara många djurs liv. Tror inte du det,
            Roger?
          </note>
          <note type="speaker">
            Anf. 210 ROGER TIEFENSEE (C) replik:
          </note>
          <note>
            Fru talman! Jag är helt övertygad om att Astra Zeneca såväl som
            andra – det kan vara i kemikalieindustrin eller andra – kommer
            att följa med på arbetet när vi skapar ett nationellt kompetenscentrum
            för 3R-frågor.
          </note>
          <note>
            Sedan tror jag inte att det är vare sig riksdagens eller någon
            annans uppgift att peka med hela handen och säga: Det där företaget
            ska ha ett strategiskt arbete.
          </note>
          <note>
            Tro mig, stora svenska företag som är globala jobbar strategiskt.
          </note>
          <note>
            Jens Holm kanske lyssnade på vad jag sade i mitt anförande om
            att se alternativa metoder som ett sätt att minska djurens lidande
            men också som ett sätt att effektivisera hela arbetet. Det tror
            jag är grund nog för att Astra Zeneca och andra bolag kommer att
            jobba strategiskt och redan gör det. Sedan vet jag inte exakt
            hur de redovisar hur många miljoner de lägger på utveckling av
            nya metoder. Men 3R-centrumet är statens, vårt nationella bidrag
            till att effektivisera och minska antalet djurförsök.
          </note>
          <note type="speaker">
            Anf. 211 JENS HOLM (V) replik:
          </note>
          <note>
            Fru talman! Angående hur mycket Astra Zeneca lägger redovisar
            ni att de lägger 1 miljon kronor till alternativ till djurförsök.
            Jag kan tänka mig att de lägger resurser också på sin interna
            forskning. Det hoppas jag verkligen. Utifrån perspektivet att
            de är ett väldigt stort bolag som gör miljarder i vinst tycker
            jag att de borde kunna få fram mer till alternativ till djurförsök.
          </note>
          <note>
            Huvudfrågan är egentligen inte hur mycket de gör i vinst, utan
            huvudfrågan är varför ni ålägger myndigheter att arbeta strategiskt
            enligt 3R-principen och ta fram handlingsplaner för det. Du nämnde
            själv Havs- och vattenmyndigheten, Naturvårdsverket, Kemikalieinspektionen
            och så vidare. Men ni ålägger inte privata företag som arbetar
            med djurförsök att arbeta lika systematiskt och på samma sätt.
            Det är ingen skillnad för djuren om det är en myndighet som gör
            djurförsök eller om det är ett företag.
          </note>
          <note>
            Vi borde bara vara konsekventa här, eller?
          </note>
          <note type="speaker">
            Anf. 212 ROGER TIEFENSEE (C) replik:
          </note>
          <note>
            Fru talman! Att vi inrättar ett 3R-centrum är Jens Holm och jag
            helt överens om är ett strategiskt viktigt steg.
          </note>
          <note>
            När det sedan gäller att vi ger uppdrag till myndigheter är det
            väl naturligt att regeringen, staten, lägger uppdrag till myndigheter.
            I min värld är det inte fullt lika viktigt att regeringen lägger
            uppdrag och ställer krav på det sättet på privata företag. Jag
            vet inte om Jens Holms väg att ålägga Astra Zeneca att göra en
            viss sak går via att först förstatliga Astra Zeneca och sedan
            ålägga dem uppdraget. Jag tror inte att det är bra. Tro mig, Astra
            Zenecas grunduppdrag är att jobba med läkemedel. De håller inte
            på med djurförsök för skojs skull, tro mig. Jag tror att de i
            sin dagliga verksamhet försöker minimera antalet djurförsök och
            hitta ersättningsmetoder. Djurförsök är inte deras kärnverksamhet.
            Deras kärnverksamhet är att hitta substanser som kan rädda människors
            liv, men det tog inte Jens Holm upp någonstans i sitt anförande.
          </note>
          <note>
            När det är svårt att hitta nya substanser och det krävs väldigt
            mycket testmetoder menar jag att det är fullt logiskt och strategiskt
            riktigt för ett privat företag att jobba med djurförsöksfria metoder,
            för det är både effektivare och billigare. Jag tror också att
            det stärker Astra Zenecas varumärke.
          </note>
          <note>
            De drivkrafter som finns i det privata näringslivet tror jag
            är nog för att de kommer att göra ett strategiskt riktigt arbete.
          </note>
          <note type="speaker">
            Anf. 213 IRENE OSKARSSON (KD):
          </note>
          <note>
            Fru talman! I betänkandet hanteras dels förändringar i djurskyddslagen,
            dels några motioner från den allmänna motionstiden.
          </note>
          <note>
            Ett antal talare före mig har i dag relaterat till det seminarium
            som var här på förmiddagen. Jag tror att det var planerat långt
            innan vi visste att vi skulle ha den här debatten i dag på eftermiddagen
            men nog så väl placerat. Jag kan konstatera att inte alla som
            har deltagit i den här debatten var där, vilket hade varit önskvärt,
            för jag tror att man hade fått en del svar på de frågor som nu
            ställs och fått förklaringar från verksamhet, inte minst från
            näringsliv och forskarvärld, på hur man ser på detta arbete.
          </note>
          <note>
            Fru talman! Frågan om djurs väl och goda miljö blir inte mindre
            för att djuren används i medicinsk forskning, snarare tvärtom.
          </note>
          <note>
            Som kristdemokrat ser jag det som ytterst viktigt att begränsa
            användningen av djur för försöksverksamhet så långt det bara går.
            Men ibland måste det få bedrivas forskning på djur i medicinskt
            syfte. Då ska djuren ha en så god miljö som möjligt. Precis som
            i all annan djurhållning är det nämligen så att friska och sunda
            djur mår bra och fungerar i det syfte som är tänkt. Djur som inte
            vårdas och sköts väl mår naturligtvis inte bra och kan därmed
            inte heller ge rätt svar på de frågor vi ställer genom försöken.
          </note>
          <note>
            Att vara djurhållare är att ta på sig ett stort ansvar och se
            till att det finns en god miljö för djuren. Därför är det glädjande
            att vi i dag kan debattera införandet av ett 3R-centrum i Sverige.
            Jag försökte hitta en översättning med tre likadana bokstäver,
            men det fungerade inte riktigt. Därför får det bli 3R även på
            svenska.
          </note>
          <note>
            Det är många intressenter i detta sammanhang. Det är också viktigt
            att säga att tillkomsten av detta bygger på att vi har införlivat
            ett EU-direktiv i svensk lagstiftning om hur djur som används
            för vetenskapliga syften ska skyddas. En tidigare talare var inne
            på toxikologisk forskning på andra sätt, till exempel när Kemikalieinspektionen
            gör sina försök.
          </note>
          <note>
            Regeringen har gjort bedömningen, vilket vi också skriver i betänkandetexten
            som bygger på propositionen, att det är viktigt att behålla den
            definition som finns i svensk lagstiftning och inte anpassa den
            till det som nu är möjligt att göra. Vi vill nämligen behålla
            den höga nivå vi har på svensk djuromsorg även i detta sammanhang.
          </note>
          <note>
            Regeringen säger, i motsats till några av de remissinstanser
            som har svarat men med bifall av de allra flesta, att det är logiskt
            att Jordbruksverket tar hand om detta centrum med tanke på den
            verksamhet verket i dag bedriver, den kompetens verket har och
            den möjlighet verket har att samordna.
          </note>
          <note>
            De av oss som var på seminariet kunde höra Jordbruksverkets chef,
            som kommer att få detta ansvar, säga till alla där, som representerade
            hela bredden från djurskyddsorganisationer och forskning till
            andra myndigheter och näringsliv: Låt oss få höra vad ni ser för
            behov och vi ska försöka lösa det.
          </note>
          <note>
            Det är en glädjande ingång, inte minst att samla elva universitet,
            mer än en handfull myndigheter och andra aktörer vid ett och samma
            bord för att diskutera dessa frågor. Jag kunde också läsa mellan
            raderna att vissa var glada för att det inte pekades ut något
            speciellt universitet eller forskningscentrum utan att det lades
            på en myndighet.
          </note>
          <note>
            Fru talman! Varför skulle inte Jordbruksverket kunna hantera
            flera frågor samtidigt när vi med glädje lägger ut flera saker
            på länsstyrelser och andra? Låt mig ta Länsstyrelsen i Jönköpings
            län som exempel. På de åtta våningarna gör de helt skilda saker,
            och ibland träter de med varandra eftersom vi har gett dem olika
            uppdrag. Men med sin professionalitet ska de genomföra dem. Jag
            är övertygad om att även Jordbruksverket klarar detta, inte minst
            samverkan mellan olika institutioner.
          </note>
          <note>
            Fru talman! Som kristdemokrat är jag också glad över centrumet
            eftersom bland andra Inger Davidson, tillsammans med Anita Brodén
            och andra, har stått i denna talarstol och jobbat för detta under
            gångna år och poängterat vikten av att detta kommer till stånd.
          </note>
          <note>
            Nu ska vi se till att centrumet förverkligas. Det har också till
            uppgift att bidra med ökad kompetens till de regionala etiska
            nämnderna. Det efterfrågades också i morse, och betänkandet ger
            svar på det. Centrumet har till uppgift att fortbilda och utbilda
            de etiska nämnderna, de regionala men även den centrala.
          </note>
          <note>
            Fru talman! Det finns en motion från Miljöpartiet, tror jag,
            som önskar mer veterinärmedverkan i detta sammanhang på bekostnad
            av en lekman.
          </note>
          <note>
            Hur kommer det sig att vi kan stå i kammaren och fatta dessa
            beslut? Jo, för att vi har tilltro till de experter som finns
            runt omkring oss. Jag är glad för att vi inte är en kammare bestående
            av experter på just detta ämne eller nästa ämne, skogen. Vi står
            här för att vi är förtroendevalda att representera människor.
            Det gäller även för lekmannamedverkan i dessa nämnder.
          </note>
          <note>
            Naturligtvis ska man knyta till sig den expertkompetens man behöver.
            Efter nämnda seminarium i morse stämde jag av detta med en av
            de veterinärer som var i rummet. Han sade att det behövs olika
            kompetenser och att han inte skulle vilja sitta som expert för
            hela bredden i nämnden. Han var expert på vissa delar och hans
            kolleger på andra. Därför tror jag att den nuvarande sammansättningen
            av nämnden är god.
          </note>
          <note>
            Fru talman! Det finns också en annan del i betänkandet. Jag är
            glad att vi nu kan få till stånd en lagstiftning på området djursex
            eller tidelag, eller vad vi nu använder för begrepp. Det är en
            fråga som har funnits med ganska länge av olika skäl, och jag
            har tidigare redogjort för varför detta försvann ur svensk lagstiftning.
            Det skedde tillsammans med saker som vi absolut inte vill ha lagstiftning
            för. Jag vill också betona att det är ur ett djurperspektiv. Det
            är för att skydda våra djur som denna lagstiftning införs.
          </note>
          <note>
            Vi ska värna det som är skyddsvärt, och det är våra djur. Det
            gör vi genom en tydlig lagstiftning och genom att se till att
            verksamheterna får möjlighet att starta. Som svar på en fråga
            som ställdes tidigare: Jag vet utifrån vad Jordbruksverkets chef
            sade att man redan har börjat med detta. Man väntar bara på ett
            klubbslag här i kammaren, vilket väl kommer i morgon. Sedan blir
            det full fart framåt.
          </note>
          <note>
            Jag yrkar bifall till utskottets förslag och avslag på samtliga
            motioner.
          </note>
          <note type="speaker">
            Anf. 214 HELENA LEANDER (MP) replik:
          </note>
          <note>
            Fru talman! Jag har egentligen redan ställt de frågor jag ville
            ställa till Alliansen, men eftersom Irene Oskarsson kopplade ihop
            mig med en vänsterpartimotion får jag väl gå upp och säga: Nej,
            det var en vänsterpartimotion.
          </note>
          <note>
            Miljöpartiets linje är att veterinärkompetens och andra kompetenser
            i stället ska tillgodoses genom att man anställer handläggare
            på de etiska nämnderna så att dessa kan göra sitt jobb på ett
            bra sätt.
          </note>
          <note>
            När jag ändå står här kan jag passa på att fråga Irene Oskarsson
            om hon tycker att det är en bra idé.
          </note>
          <note type="speaker">
            Anf. 215 IRENE OSKARSSON (KD) replik:
          </note>
          <note>
            Fru talman! Jag borde ha haft bättre koll. Jag vet att Helena
            Leander har koll, och det gläder mig. Det är roligt att debattera
            med någon som vet och är påläst.
          </note>
          <note>
            Frågan om kompetens och hur de etiska nämnderna ska bemannas
            var också uppe i morse. Frågan är alltså levande. Som en kollega
            till mig sade tidigare är det en fråga som givetvis får tas med
            i det budgetarbete som stundar för de kommande åren, och här får
            Jordbruksverket och andra ge signaler om hur man bäst rustar dessa.
          </note>
          <note type="speaker">
            Anf. 216 HELENA LEANDER (MP) replik:
          </note>
          <note>
            Fru talman! Ja, då ser vi till att hålla den frågan levande.
          </note>
          <note type="speaker">
            Anf. 217 IRENE OSKARSSON (KD) replik:
          </note>
          <note>
            Fru talman! Det kan vi nog vara överens om.
          </note>
          <note>
            Överläggningen var härmed avslutad.
          </note>
          <note>
            10 § Skogspolitik
          </note>
          <note type="speaker">
            Anf. 218 KRISTINA NILSSON (S):
          </note>
          <note>
            Fru talman! Nu ska vi debattera miljö- och jordbruksutskottets
            betänkande 12 Skogspolitik . Det behandlar 37 motionsyrkanden
            från allmänna motionstiden som tar upp en mängd olika skogliga
            frågor.
          </note>
          <note>
            De senaste åren har debatten om skogsfrågor varit ganska intensiv.
            Det är bra. Det är stora och viktiga frågor. När jag började sätta
            mig in i dessa frågor för ett par år sedan kunde jag aldrig drömma
            om att det fanns ett så stort engagemang från så många olika håll
            när det gäller just skogen. Jag har försökt träffa så många som
            möjligt med intresse för skog, och jag är imponerad av alla olika
            infallsvinklar, synpunkter, kunskaper och frågeställningar som
            man har delat med sig av.
          </note>
          <note>
            När det gäller skogens alla värden uppfattar jag att vi i mångt
            och mycket är ganska överens i utskottet. Vi ser alla skogens
            stora betydelse för naturen, för samhället och för den enskilde.
            Vi vill kunna utnyttja den fantastiska råvara som skogen är utan
            att äventyra dess framtid. Vi vill kunna lämna över skogen till
            nästa generation i samma eller bättre skick än den är i dag. Vägen
            dit kan vi kanske se lite olika på emellanåt.
          </note>
          <note>
            När vi läser uppföljningen av Sveriges miljökvalitetsmål Levande
            skogar ser vi att mer behöver göras. Uppföljningen visar att målet
            inte är möjligt att nå till 2020, och det är svårt att se en riktigt
            positiv utveckling. Det har vidtagits åtgärder för förbättring,
            såsom arbetet med dialog om miljöhänsyn, skogsbolagens öppna redovisningar
            av sina frivilliga avsättningar och ökade ambitioner att minska
            körskador.
          </note>
          <note>
            Det är naturligtvis viktigt att vi fortsätter att arbeta i riktning
            mot måluppfyllelsen, och vi har alla ett ansvar för att följa
            utvecklingen och arbeta för att de åtgärder som vidtas blir verkningsfulla
            och verkligen bidrar till det som vi vill uppnå. Vi vill kunna
            se i verkligheten att det tas tydliga steg framåt.
          </note>
          <note>
            För oss socialdemokrater är det en viktig fråga hur tillväxten
            i skogen ska kunna öka utan att miljöhänsynen minskar. Vi ser
            att efterfrågan på den förnybara skogsråvaran kommer att öka liksom
            användningsområdena för de olika komponenterna. Det utvecklas
            nya produkter som kan ersätta fossilbaserade produkter, och det
            måste vi ta till vara. Vi ser att det behövs mer rådgivning, vidgade
            kunskaper och utökad forskning. Vi ser att vi måste prioritera
            forskning inom de gröna näringarna och kanske även på andra sätt
            stödja utvecklingen framgent så att Sverige kan fortsätta vara
            i framkant i omställningen till ett hållbart samhälle.
          </note>
          <note>
            Vi menar att delar av den produktiva skogen borde kunna skötas
            med mer miljöhänsyn än vad som görs i dag, och för att inte riskera
            en sämre tillväxt bör skogsvårdande insatser öka när det gäller
            till exempel gallring, röjning och återplantering. Vi vill arbeta
            för ett större användande av frivilliga skogsbruksplaner där den
            enskilda skogsägaren, inom ramen för sitt skogsbruk, stimuleras
            till att arbeta för en ökad biologisk mångfald. Det handlar om
            att öka kunskapen om naturvårdande insatser som går utöver hänsynskraven
            i skogsvårdslagstiftningen. Detta tycker vi huvudsakligen bör
            inriktas på små skogsägare.
          </note>
          <note>
            En annan viktig aspekt i skogen är tillgången till kompetent
            arbetskraft. Till syvende och sist är det ute i skogen det slutligen
            avgörs hur hög kvalitet det blir på olika åtgärder. Ju större
            kunskap som finns hos den som jobbar, desto bättre bör arbetet
            bli gjort, och risken för misstag blir mindre.
          </note>
          <note>
            Ordning och reda på arbetsmarknaden behövs för ett lyckosamt
            skogsbruk. Det bidrar också till att göra det attraktivt för unga
            människor att arbeta inom skogen.
          </note>
          <note>
            En annan viktig del för skogen är vattnet. Skogens vatten fyller
            många viktiga funktioner och är en förutsättning för den biologiska
            mångfalden. Därför måste vattenhänsyn bli en större del av den
            skogliga planeringen. Arbetet med att återskapa våtmarker, förbättra
            kantzoner och minimera körskador måste intensifieras.
          </note>
          <note>
            När det gäller skydd av skog ska vi självfallet uppfylla FN-konventionen
            för biologisk mångfald och Nagoyaöverenskommelsen. För att uppnå
            detta på ett bra sätt måste vi arbeta med nya metoder och former.
            De förslag som finns från Miljömålsberedningen om att stärka de
            ekologiska sambanden i landskapet genom skydd av sammanhängande
            landskapsområden och förstärkning av den ekologiska representationen
            är bra.
          </note>
          <note>
            Det handlar dock inte bara om att uppfylla procentsatser. En
            viktig aspekt måste ändå vara kvaliteten på de områden vi har
            valt och väljer att skydda. Skogsägarnas frivilliga avsättningar
            är självklart värdefulla, och jag vill understryka att det frivilliga
            arbete som många skogsägare gör är beundransvärt. Men om vi ska
            räkna in frivilliga avsättningar som en del av måluppfyllelsen
            anser vi att det är viktigt att de lever upp till vissa kriterier
            vad gäller transparens, kvalitet och långsiktighet. I dag finns
            inga garantier för att de frivilliga avsättningarna håller tillräckligt
            högt biologiskt värde eller för att de kommer att skyddas långsiktigt.
            Det saknas dokumentation över många av de områden som anses skyddade.
            Områden kan också flyttas, till exempel mellan skog som väntar
            på slutavverkning.
          </note>
          <note>
            I den uppföljning från Skogsstyrelsen som redovisas i betänkandet
            ser vi att ungefär en fjärdedel av de frivilliga avsättningarna
            har klassats som annat värde. Det innebär att de saknar utvecklade
            naturvärden och inte heller har förutsättningar för att utveckla
            sådana. Jag tycker i alla fall att det är lite bekymmersamt om
            sådan areal ska räknas in i måluppfyllelsen. Vi anser att om de
            frivilliga avsättningarna ska kunna räknas in i det nationella
            kvalitetsmålet Levande skogar och Nagoyamålet måste de vara kontinuerliga,
            kvalitativa och permanenta.
          </note>
          <note>
            Jag vill ändå än en gång understryka att vi ser positivt på att
            samverkan utvecklas kring frivilliga insatser och att detta är
            helt nödvändigt för att de skogspolitiska målen ska nås.
          </note>
          <note>
            Det ska bli intressant att se slutredovisningen av Kometprogrammet,
            som ska komma i höst. Delrapporten från Skåne län pekar på att
            det delvis utvecklas positivt, men att programmets bidrag till
            måluppfyllelse är relativt lågt jämfört med måluppfyllelsen i
            områden utanför programmet. Kostnaderna för programmet är också
            fortsatt höga jämfört med motsvarande arbete i övriga delar av
            landet. Att samarbetet mellan myndigheter och markägare har förbättrats
            och att man bedömer att intresset för naturvård har förstärkts
            är naturligtvis positivt.
          </note>
          <note>
            När det gäller skogens sociala värden tycker vi att det kan tas
            med i skogsvårdslagens portalparagraf, men att det behöver kompletteras
            med ett mer konkret innehåll. Vi menar att ett exempel kunde vara
            ett regelverk utformat så att kommunerna i sina översiktsplaner
            och detaljplanering säkerställer tillgången till tätortsnära natur
            främst i anslutning till skolor och förskolor.
          </note>
          <note>
            Vad gäller vårt statligt ägda skogsbolag anser vi att det bör
            ges förutsättningar att ligga i framkant vad gäller att arbeta
            i riktning mot de skogspolitiska målen. Bolaget ska vara en förebild
            när det gäller balans mellan skogsbruk och naturvård.
          </note>
          <note>
            Frågan om ett nationellt skogsprogram tycker jag är spännande.
            Skogsstyrelsen har haft ett uppdrag att göra en förstudie som
            har presenterats. Det skulle vara intressant att i dag få höra
            något om hur regeringsföreträdarna tänker kring detta. Själv anser
            jag att det kan finnas ett behov av ett sådant program, som bör
            tas fram i en så stor enighet som möjligt med fokus på prioriteringar
            och långsiktighet.
          </note>
          <note>
            I det betänkande som vi behandlar i dag, fru talman, kan jag
            konstatera att de flesta av våra förslag lämnas utan åtgärd med
            hänvisning till det arbete som pågår i Regeringskansliet inför
            den proposition som ska överlämnas i mars i år. Där bereder man
            de förslag som har lämnats från Miljömålsberedningen. Därför känner
            jag att det kanske inte finns så mycket mer att säga just i dag,
            och jag ser fram emot den debatt om skogsfrågorna som vi kommer
            att ha i juni.
          </note>
          <note>
            Med det, fru talman, yrkar jag bifall till reservation 2.
          </note>
          <note type="speaker">
            Anf. 219 HELENA LEANDER (MP):
          </note>
          <note>
            Fru talman! Från skogen kan vi få en himla massa spännande produkter
            – biobaserade produkter som kan hjälpa oss att ta oss ur fossilsamhället.
            Mot denna bakgrund får jag ibland frågan om vi har råd att hålla
            på och pjoska så mycket med människor och miljö. Är vi inte nästan
            tvungna att plocka ut så mycket vi bara kan?
          </note>
          <note>
            Jag skulle vilja vända på frågan: Har vi råd att bedriva skogsbruket
            på det sätt vi gör i dag? Vore det inte ett enormt fattigdomsbevis
            om vi inte kan bevara de skogar som skänker oss så mycket glädje?
            Och har vi verkligen råd att äventyra den biologiska mångfalden
            i skogen?
          </note>
          <note>
            Ett intensivt skogsbruk kan vara lönsamt på kort sikt. Men vad
            händer på sikt om vi rubbar förutsättningarna för att bedriva
            skogsbruk i framtiden? Vi vet alla att klimatet kommer att förändras,
            och det kommer att påverka skogen i Sverige. Vågar vi satsa allt
            på ett kort och plantera långa rader med likadana träd? Eller
            vill vi satsa på en mångfald med olika arter och motståndskraftiga
            skogar där inte alla träd slås ut samtidigt om det blir ett insektsangrepp,
            en stormfällning eller liknande? Vi vet inte exakt hur alla arter
            i skogen samspelar, men vi vet att de samspelar. Säkert kan vi
            utrota några av dem. Men vet vi vilka, och vågar vi ta risken?
            För mig är svaret enkelt: Att bevara den biologiska mångfalden
            i skogen är vår försäkring för ett produktivt skogsbruk som ger
            oss fina produkter också i framtiden.
          </note>
          <note>
            I dag tycks dock produktionsmålet ha tagit över i skogspolitiken,
            trots att miljö och produktion formellt ska vara jämställda. Produktionen
            är det inget fel på, men miljömålet Levande skogar är ett av de
            14 av 16 miljömål som Naturvårdsverket bedömer att vi kommer att
            missa med nuvarande politik.
          </note>
          <note>
            I den senaste miljömålsuppföljningen skriver man så här: Den
            totala förekomsten av värdefulla skogsmiljöer med i dag beslutade
            eller planerade styrmedel kommer att vara för liten år 2020 för
            att en gynnsam bevarandestatus för alla skogsberoende arter ska
            kunna uppnås. Fortfarande minskar tillgången på vissa miljöer,
            och för andra är återväxten långsam trots förbättrade förutsättningar
            i form av återställningsåtgärder och skydd. Nivån på hänsyn är
            för låg för att kulturmiljöer och sociala värden ska kunna anses
            värnade så som miljökvalitetsmålet anger. Verket skriver också
            att man inte kan se någon tydlig riktning för utvecklingen i miljön.
            Det här måste vi bära med oss när vi pratar skogspolitik i dag.
          </note>
          <note>
            Jag vill inte förringa att det finns många duktiga skogsbrukare
            som verkligen anstränger sig för att ta hänsyn till miljön när
            de brukar sin skog. Och visst finns det saker som har blivit bättre
            sedan skogsbruket var som mest exploaterande, men det skymmer
            inte det faktum att vi fortfarande inte klarar miljömålet för
            skogen och att Naturvårdsverket inte ens kan se att det sammantaget
            går åt rätt håll.
          </note>
          <note>
            Visserligen ökar mängden död ved, liksom arealerna för gammal
            skog och äldre lövrik skog, om än från mycket låga nivåer. Arealerna
            formellt och frivilligt skyddad skog ökar successivt, om än i
            maklig takt. Men samtidigt avverkas naturskogar som aldrig mer
            kommer tillbaka, och samtidigt brister miljöhänsynen i delar av
            skogsbruket.
          </note>
          <note>
            Vad ska vi då göra för att nå miljömålet Levande skogar? Naturvårdsverkets
            recept är i korthet större hänsyn vid avverkningar, mer skog som
            brukas med mer skonsamma metoder, som hyggesfritt skogsbruk, och
            större arealer skyddad skog. Man lyfter också fram naturvårdande
            skötsel och åtgärdsprogram för hotade arter.
          </note>
          <note>
            Det är någonting som Miljöpartiet har tagit fasta på. I vår budget
            avsätter vi mer pengar för såväl skydd av skog som naturvårdsskötsel
            och åtgärdsprogram för hotade arter. Vi vill underlätta för hyggesfritt
            skogsbruk, bland annat genom en översyn av de föreskrifter som
            är anpassade för hyggesbruket och som skapat en osäkerhet bland
            de skogsbrukare som vill bruka sin skog utan hyggen. Vi vill förtydliga
            de hänsynsregler som gäller i skogsbruket och införa sanktioner
            för dem som bryter mot dem.
          </note>
          <note>
            Låt mig fördjupa mig lite. Olika arter har olika behov. En del
            gynnas av störningar som brand och översvämningar, och det är
            det ont om i dagens skogsbruk. De kan därför behöva aktiva insatser
            för att få bra förutsättningar. Andra gynnas däremot av att skogen
            får utvecklas mer eller mindre ostört, och där ska vi helt enkelt
            låta bli att hugga ned skogen. När en naturskog som haft evigheter
            på sig att utveckla sin mångfald av arter väl kalhuggits tar det
            enormt lång tid att få tillbaka den mångfalden, om det ens går.
            Det är därför oerhört angeläget att vi skyddar de kvarvarande
            naturskogar som vi har i stället för att utsätta dem för oåterkalleliga
            avverkningar. Det kräver att mer skog skyddas genom naturreservat
            eller frivilliga avsättningar, givet att avsättningarna lever
            upp till krav om kvalitet, transparens och långsiktighet. Det
            kräver också lagändringar så att det blir förbjudet att avverka
            eller på annat sätt skada skogliga värdekärnor, alltså särskilt
            viktiga och värdefulla områden i skogen. Därutöver krävs ett strategiskt
            arbete för att restaurera och återskapa skogstyper som det är
            brist på, till förmån för hotade arter som är beroende av de här
            miljöerna.
          </note>
          <note>
            I de skogar som brukas behöver vi mer skonsamma metoder. Hyggesfritt,
            där man inte avverkar allt på en gång utan tar lite i taget så
            att det alltid är ett skogstäcke kvar, är en sådan strategi. En
            annan strategi, som med fördel kan kombineras med hyggesfritt
            men inte måste göra det, är att ha mer blandade skogar med ett
            större lövinslag i stället för dagens lite mer ensidiga barrplantager.
            Blandskogar har enligt forskningen en rad fördelar för många olika
            ekosystemtjänster, och dessutom är de mindre sårbara för klimatförändringar.
            Reglerna för såväl återplantering som gallring och röjning bör
            därför ses över för att bättre främja en större mångfald av arter
            där det finns förutsättningar på platsen.
          </note>
          <note>
            Alternativ till dagens trakthyggesbruk och barrplantager, och
            för den delen också fler naturreservat och större hänsyn i trakthyggesbruket,
            kan också främja skogens sociala värden och inte bara naturvärdena.
            Skogens sociala värden är alltså de värden som vi människor upplever
            när vi vistas i och vid den.
          </note>
          <note>
            Ibland känns det som att vi ställer människa mot natur på ett
            för mig konstlat sätt. Det är ungefär som att det enda sättet
            för människor att få någon glädje av skogen är att omvandla den
            till olika produkter och att mot det står någon sorts natur som
            vi inte har någonting med att göra. Självklart har i alla fall
            många av oss stor glädje av att kunna vistas i skogen. Det handlar
            inte om att vi ska välja om vi ska ha skogsbruk eller naturupplevelser,
            utan det handlar snarare om former och förutsättningar och avvägningen
            dem emellan. För egen del kan jag tänka mig att avstå från reklambladen
            i brevlådan om jag kan få vandra bland mossbevuxna stockar och
            lyssna på fågelsång och vindsus i träden.
          </note>
          <note>
            Men skogens sociala värden har glömts bort lite grann i skogspolitiken
            och skulle behöva lyftas in tydligare i skogsvårdslagen. Kommunerna
            har ett stort ansvar för att bevara de tätortsnära skogarna som
            betyder så mycket för människors välbefinnande, men här krävs
            också mer kunskap. Boverket kan stödja kommunerna i detta, och
            Skogsstyrelsen kan slutföra den inventering av skogar med höga
            sociala värden som påbörjades men sedan avbröts efter invändningar
            från näringen. Om de bara får i uppdrag att göra det här kan de
            sätta i gång igen. Dessutom vill vi gröna ha en särskild satsning
            på tätorts- och bostadsnära skogar.
          </note>
          <note>
            Det finns alltså mycket att göra för att få en skogspolitik som
            är hållbar såväl ekonomiskt som ekologiskt och socialt. I mars
            ska regeringen komma med en proposition om biologisk mångfald
            och ekosystemtjänster. Det skulle kunna vara ett ypperligt tillfälle
            att styra upp ett och annat i skogspolitiken. Tyvärr blev Miljömålsberedningens
            förslag på skogsområdet, som ska vara ett av underlagen, väldigt
            svagt. Jag hoppas därför att allianspartiernas representanter,
            som sitter här mangrant trots den sena timmen, tar tillfället
            i akt att lyssna lite och ta inspiration från kvällens debatt
            och ser till att plocka in lite grann av detta i den proposition
            som kommer.
          </note>
          <note>
            Jag vill ha en mer hållbar skogspolitik, och jag yrkar bifall
            till reservation nr 2.
          </note>
          <note type="speaker">
            Anf. 220 JENS HOLM (V):
          </note>
          <note>
            Fru talman! Merparten av Sveriges yta är täckt av skog. Det möjliggör
            för de vilda djuren att leva fritt i naturen. Det öppnar för spännande
            upplevelser för oss människor, till exempel att plocka svamp och
            bär, jogga eller bara vara i skogen. Det möjliggör också för oss
            att få biomassa från skogen som kan hjälpa oss med den viktiga
            klimatomställningen.
          </note>
          <note>
            Skogen är en av de få platser i vårt samhälle där vi skyddas
            från vardagens stress och puls. Skogen kan också skapa fantastiska
            möjligheter för så kallad ekoturism, till exempel att människor
            från andra länder kommer hit och njuter av den svenska vildmarken.
            Allt det här är någonting att slå vakt om.
          </note>
          <note>
            Ärligt talat är jag mycket oroad över tillståndet i våra svenska
            skogar. Naturvårdsverket bedömer i sin uppföljning av våra miljömål,
            precis som har konstaterats här av föregående talare, att vi inte
            kommer att uppnå våra 16 miljömål. 14 av dem uppnår vi åtminstone
            inte till 2020. Flera av de här miljömålen rör just våra skogar,
            inte minst miljömålet Levande skogar. Ett rikt växt- och djurliv
            och Levande sjöar och vattendrag är några andra exempel. Ska vi
            uppnå miljömålen, som är någonting som alla har kommit överens
            om, är det i den här församlingen som vi kan fatta beslut som
            kan göra att vi kommer närmare det. Det kan röra nya styrmedel,
            och det kan också röra vilka anslagsnivåer som vi ska ha för skydd
            av värdefull natur.
          </note>
          <note>
            I en ny undersökning från Världsnaturfonden ligger Sverige endast
            på 19:e plats bland EU-länderna när det gäller hur stor landareal
            som vi har skyddat. Det här är inte någon särskilt smickrande
            placering för att vara ett land som Sverige som vill värna miljön.
            Det finns också många andra rapporter från forskare från SLU,
            Artdatabanken, miljöorganisationer och frispråkiga anställda inom
            skogsindustrin som talar om att läget i de svenska skogarna är
            allvarligt. Trots det här allvarliga läget vidhåller regeringen
            att det är frivillighet under ansvar som ska gälla. Regeringen
            motsätter sig styrmedel som ska stärka den biologiska mångfalden,
            öka den sociala hänsynen och ge beslut som är långsiktigt hållbara.
          </note>
          <note>
            Trots att regeringspartierna har suttit vid makten i mer än sju
            år fortsätter man att utreda det här området, och den stora favoritutredningen
            är förstås Miljömålsberedningen. Det är inte fel att utreda, men
            det som jag saknar är konkret handling, konkreta resultat, från
            regeringen.
          </note>
          <note>
            Därför måste vi här och nu fråga oss ifall det är långsiktighet
            och hållbarhet som prioriteras från regeringen. Vi måste också
            fråga oss: Behövs det inte ytterligare styrmedel och mer anslag
            för att skydda våra skogar och för att vi ska uppnå våra miljömål?
          </note>
          <note>
            Jag tycker också att vi måste fråga oss, och i synnerhet regeringspartierna:
            Är det fortfarande frihet under ansvar som ska gälla? Det är viktigt
            att diskutera frivillighet lite närmare. Principen inom skogspolitiken
            är att vi lämnar över ansvaret till skogsägarna. Det är de som
            ska uppnå våra miljömål. Men så gör vi inte på andra områden.
            Vi skulle inte säga att frivillighet ska gälla för de långväga
            lastbilstransporterna och att vi ska vädja till dem om att minska
            sina utsläpp. Vi skulle inte säga att frivillighet ska gälla för
            de stora industrierna och hoppas på att de ska minska sina utsläpp.
            Där har vi konkreta lagar, där har vi har styrmedel och där är
            det väldigt tydligt vad som ska uppnås. Men så är det inte inom
            skogen. Det är märkligt. Om vi vill uppnå våra politiska mål –
            våra miljömål är politiskt uppsatta mål – måste vi också kunna
            fatta beslut om det. Frivillighet räcker helt enkelt inte.
          </note>
          <note>
            Därför har vi i Vänsterpartiet lagt fram en hel rad med konkreta
            förslag för hur vi ska kunna uppnå miljömålen och för hur vi ska
            kunna få ett hållbart skogsbruk. Jag skulle vilja ta upp några
            av dem här.
          </note>
          <note>
            Det första, och självklara, är att vi behöver mer resurser till
            skydd av skog. Vi i Vänsterpartiet anslår nya resurser från statsbudgeten,
            men vi tycker också att det behövs en naturvårdsavgift på avverkningar.
            Det ska kosta lite att avverka, men då drar vi också in viktiga
            resurser för miljöarbete i skogen så att vi kan skydda mer mark.
          </note>
          <note>
            Vi vill även se till att de frivilliga och viktiga – vill jag
            säga – avsättningarna av skogsmark ska vara långsiktiga. Det ska
            vara avsättningar som har ett högt biologiskt värde.
          </note>
          <note>
            Dessutom vill vi främja hyggesfritt skogsbruk som till exempel
            kontinuitetsskogsbruk. Vi vill ha obligatoriska samråd med de
            berörda före en slutavverkning. Det ska inte vara på det sättet
            att man lever vid en skog i 10 eller 20 år, åker på semester och
            finner att skogen är borta när man kommer tillbaka. Den är totalavverkad.
            De berörda måste få information. Man måste ha samråd, och man
            måste kunna komma överens.
          </note>
          <note>
            Det måste också finnas sanktioner mot dem som inte sköter sig
            i skogen.
          </note>
          <note>
            Det här är några exempel på hur Vänsterpartiet vill ha ordning
            och reda i skogspolitiken och på hur vi ska kunna nå våra miljömål.
            Dess värre kan jag konstatera att regeringen fortsätter att förlita
            sig på principen om frivillighet. De fortsätter att utreda trots
            att vi redan nu vet på ett ungefär vad som behöver göras.
          </note>
          <note>
            Jag står bakom alla Vänsterpartiets reservationer, men för tids
            vinnande yrkar jag bifall till reservation 2.
          </note>
          <note type="speaker">
            Anf. 221 JOHAN HULTBERG (M):
          </note>
          <note>
            Fru talman! Jag kan konstatera att Jens Holm är lång som en fura.
            Jag fick alltså sänka talarstolen en smula här.
          </note>
          <note>
            Nu är vi åter i kammaren för att diskutera skogspolitiken – vårt
            gröna guld. Denna gång gör vi det utifrån 37 motionsyrkanden från
            den allmänna motionstiden. De flesta känns igen sedan tidigare.
            Det är motioner som efterlyser mer frihet inom skogsbruket och
            mindre politik; det är motioner som efterlyser mindre frihet inom
            skogsbruket och mer politik. Motionerna fångar på det sättet i
            mångt och mycket den huvudsakliga skiljelinjen inom skogspolitiken.
            Det handlar om synen på ägande- och brukanderätten, det handlar
            om synen på politikens roll och förmåga och det handlar i grund
            och botten om ideologi.
          </note>
          <note>
            Fru talman! Sedan jag sist debatterade skogspolitik här i kammaren
            har mycket hänt. Utanför Riksdagshuset har debattens vågor om
            tillståndet i skogen, om skogsvårdslagstiftningen, om skogsindustrins
            tuffa situation och om skogens framtida roll gått höga. Det välkomnar
            jag. När debattens vågor bryts mot varandra förs debatten framåt.
          </note>
          <note>
            Utvecklingen i skogen är i de flesta hänseenden positiv. Virkesförrådet
            ökar, skogsbrukets miljöhänsyn likaså, vilket bland annat de allt
            större frivilliga avsättningarna är ett tydligt bevis på. Ett
            annat tydligt exempel på skogsbrukets stora engagemang för skogens
            såväl sociala som ekologiska värden är det omfattande arbete som
            en lång rad skogliga aktörer har lagt ned inom ramen för Skogsstyrelsens
            dialogprojekt. Inom projektet har man diskuterat sig fram till
            målbilder för god miljöhänsyn. Det är viktigt då det bland annat
            är kring just denna fråga som debatten nästan har svallat över.
            Nu är det tid för implementering, och jag ser fram emot att se
            skogsnäringen implementera det gedigna arbete som har genomförts
            och dra nytta av det.
          </note>
          <note>
            I grunden tror jag att detta frivilliga tillvägagångssätt är
            ett mycket bättre verktyg för att nå skogspolitikens målsättningar
            än att reglera genom lag och föreskrifter. Det finns dock skäl
            för att i skogsvårdslagen förtydliga vissa delar, vilket Miljömålsberedningen
            har föreslagit och redogjort för. Just nu pågår inom Regeringskansliet
            ett arbete med att utarbeta en proposition om biologisk mångfald.
            Propositionen kommer bland annat att utgå ifrån Miljömålsberedningens
            förslag i delbetänkandet om hållbar markanvändning avseende skog.
          </note>
          <note>
            Fru talman! Regeringen skickade också för någon dryg vecka sedan
            ut en lagrådsremiss med ett antal förslag till ändringar i skogsvårdslagen.
            Förslagen bygger i mångt och mycket på några av de konkreta förslag
            som Miljömålsberedningen har lämnat för att öka naturhänsynen
            inom skogsbruket. Bland annat föreslår regeringen effektivare
            tillsyn genom att Skogsstyrelsen ska ges möjlighet att meddela
            föreläggande eller förbud utan att först ha lämnat ett råd som
            inte följts. Vidare gör regeringen bedömningen att Skogsstyrelsen
            ska upprätta en tillsynsplan för att därigenom få på plats ett
            mer effektivt och strategiskt tillsynsarbete.
          </note>
          <note>
            Något som har diskuterats flitigt de senaste åren är alternativa
            skogsbruksmetoder. Vissa har hävdat att dagens skogsvårdslag försvårar
            för andra skötselmetoder än traditionellt trakthyggesbruk. Miljömålsberedningen
            kom förvisso fram till att dagens regler i de allra flesta fall
            inte utgör hinder för den som vill bruka sin mark på annat sätt
            än med trakthyggesbruk. I vissa fall kan det dock finnas osäkerhet
            om hur skogsvårdslagens regler kring avverkningsformer, krav på
            återväxt och tillvaratagande av markens produktionsförmåga ska
            tolkas. Ibland kan dessa regler kanske till och med utgöra hinder.
          </note>
          <note>
            För Alliansen är det självklart att lagstiftningen ska möjliggöra
            för en mångfald i brukandet och att den enskilde skogsägaren ska
            ha stor frihet att utforma sitt brukande. Några onödiga hinder
            för andra former än trakthyggesbruk ska inte finnas. Därför föreslår
            regeringen i nämnd lagrådsremiss att Skogsstyrelsen ska få meddela
            undantag, eller meddela föreskrifter om undantag, från bestämmelserna
            om avverkningsform. Vidare gör regeringen bedömningen att Skogsstyrelsens
            föreskrifter och allmänna råd om tillämpningen av återväxt- och
            avverkningsbestämmelserna bör ses över i syfte att säkerställa
            att de inte sätter käppar i hjulen för olika skötselformer.
          </note>
          <note>
            Därmed återkommer jag till diskussionen om hur mycket skog som
            ska skyddas eller undantas brukande. I dag är ungefär 8,5 procent
            av den produktiva skogsmarken tagen ur bruk genom olika skyddsformer.
            Tittar vi på den totala skogsmarken ser vi att hela 25 procent
            är undantaget brukande. Det är en hög siffra. Samtidigt finns
            det fortfarande mycket skog med höga naturvärden som behöver ges
            skydd. Miljömålsberedningen föreslog därför bland annat att ytterligare
            150 000 hektar produktiv skogsmark ska undantas brukande genom
            offentligt skydd i form av till exempel naturvårdsavtal eller
            naturreservat. Vidare ansåg man att skogsbrukets frivilliga avsättningar
            bör kunna öka med ytterligare 200 000 hektar fram till år 2020.
          </note>
          <note>
            Fru talman! När vi diskuterar hur mycket skog som ska undantas
            brukande är det viktigt att inse att skydd av skog också har en
            baksida och en prislapp. Varje hektar som undantas brukande försämrar
            förutsättningarna för vår industri att producera förnybara material
            och färdiga produkter. Därigenom försämras också möjligheterna
            till jobb och tillväxt. Förhoppningsvis kan en del av detta tapp
            kompenseras genom fler jobb inom naturturism och andra näringar,
            men det är viktigt att vi inser att skogsnäringen är en fundamentalt
            viktig del av vår basindustri och en näring som finns på platser
            i landet där arbetstillfällena i övrigt kanske inte direkt står
            som spön i backen. Menar vi allvar med att hela Sverige ska leva,
            ja, då måste vi slå vakt om svensk skogsnäring och ge den förutsättningar
            att utvecklas.
          </note>
          <note>
            Ett annat pris vi måste betala för varje hektar skog som inte
            brukas är försämrade möjligheter att minska våra utsläpp av klimatgaser.
            Skogsbruket är en klimathjälte. Skogen är en enorm kolsänka, men
            den gör störst nytta när dess förnybara råvara ersätter fossil
            energi och energikrävande produkter. Varje avverkad kubikmeter
            skog ger möjlighet att minska utsläppen av koldioxid med upp till
            800 kilo. Detta faktum måste vi politiker ha i åtanke när vi utformar
            politiken. Tyvärr har vi vissa politiska partier som tycks leva
            i en drömvärld där det inte verkar finnas någon gräns för vad
            skogen kan räcka till.
          </note>
          <note>
            Fru talman! Svensk skogsindustri är just nu inne i en mycket
            tuff period bland annat beroende på den snabbt sjunkande efterfrågan
            på tryckpapper. Vi i Alliansen är dock övertygade om att skogsindustrin
            även i framtiden kommer att utgöra en mycket viktig del av vår
            basindustri och fortsatt bidra till tillväxt och sysselsättning.
            Vi är också övertygade om att fler jobb kan växa till med skogen
            som bas. Vi vill därför samla skogens alla aktörer och stimulera
            till utveckling. Vi vill att staten stöder näringens utveckling
            och omställning genom rejäla forskningsinsatser vad gäller såväl
            skogsbruket som utvecklingen av nya material och produkter.
          </note>
          <note>
            I skarp kontrast till Alliansens politik för tillväxt i skogen
            och i ekonomin står den rödgröna rörans spretiga politik där inskränkningar
            i brukandet varvas med skatter och avgifter. Av de 20 reservationer
            som finns i betänkandet är endast tre gemensamma för S, MP och
            V. Därför, fru talman, vill jag fråga Kristina Nilsson, Helena
            Leander och Jens Holm vilka deras gemensamma besked är.
          </note>
          <note>
            Med det, fru talman, vill jag yrka bifall till utskottets förslag
            och således avslag på samtliga reservationer.
          </note>
          <note type="speaker">
            Anf. 222 JENS HOLM (V) replik:
          </note>
          <note>
            Fru talman! Om vi tittar oss runt i världen ser vi att Sverige
            vad gäller skydd av skog tyvärr befinner sig i bottenregionerna,
            detta om vi jämför oss med andra EU-länder eller med länder som
            USA och Kanada, vilka har stora skogsarealer. Så tycker jag verkligen
            inte att det ska vara. Det är lite genant för ett land som Sverige,
            som vill hålla en hög profil på miljöområdet.
          </note>
          <note>
            Ett av skälen till att vi lyckats så illa är principen om frivillighet
            under ansvar. Vissa breda rambeslut fattas i den här församlingen,
            men i allt väsentligt är det sedan upp till skogsägarna själva
            att bestämma. Vi tillämpar inte den principen på andra områden,
            och jag vill fråga Johan Hultberg varför frivillighet ska gälla
            just på skogsområdet.
          </note>
          <note>
            Jag vill också fråga om de frivilliga avsättningarna som de borgerliga
            partierna i mycket större utsträckning vill räkna in i Sveriges
            måluppfyllelse för att uppnå Nagoyamålen, alltså hur mycket mark
            vi ska skydda. Ifall vi använder oss av frivilliga avsättningar,
            och det kan väl vara en god idé, gör vi det för att uppnå politiska
            mål. Har vi då inte rätt att också ställa krav på kvaliteten på
            avsättningarna? Man ska till exempel inte kunna flytta runt mark
            eller bara ta mark som har väldigt låga biologiska nivåer. Ska
            vi inte ha någon form av krav på de frivilliga avsättningarna?
            Det är min andra fråga till Johan Hultberg.
          </note>
          <note type="speaker">
            Anf. 223 JOHAN HULTBERG (M) replik:
          </note>
          <note>
            Fru talman! Jens Holms frågor bottnar i att vi har ganska olika
            syn på äganderätt, på brukanderätt. Jag är av uppfattningen att
            det man äger, det vårdar man. Det menar jag att Sveriges 330 000
            skogsägare gör. Naturligtvis finns det enstaka skogsägare som
            inte tar sitt ansvar, och därför är det viktigt att vi skärper
            tillsynen. Jag redogjorde i mitt anförande för att vi nu gör just
            det.
          </note>
          <note>
            Redan i dag har Skogsstyrelsen i ökad utsträckning prioriterat
            tillsynsarbetet. Det går ju lite trender i det här. Ibland är
            allt fokus på rådgivning, ibland på tillsyn. Det är viktigt att
            det finns en balans mellan dem, och jag tror att Skogsstyrelsen
            är på väg att hitta just den balansen.
          </note>
          <note>
            När det gäller skydd av skog har Sverige en mycket hög andel
            strikt skyddad skog. Staten har alltså övertagit marken och ombildat
            den till exempelvis naturreservat, och man får i princip inte
            bryta en pinne innanför området. Många andra länder har en mer
            liberal syn på skyddande av skog, och det är kanske det Jens Holm
            förespråkar. Det innebär ofta att brukande är tillåtet men inte
            får ske på samma sätt som i den övriga, mer konventionellt brukade
            skogen.
          </note>
          <note>
            Vad avser de frivilliga avsättningarna tycker jag att det är
            viktigt att verkligen understryka värdet av dem och ge skogsägarna
            ett stort erkännande för det arbetet. De gör en enorm insats och
            faktiskt också en enorm investering i den biologiska mångfalden.
          </note>
          <note>
            Jag ser att min repliktid rinner ut, men jag återkommer gärna
            i min nästa replik, fru talman, till hur det mer exakt ser ut
            när det gäller de 1,1 miljon hektar som hittills frivilligt har
            avsatts.
          </note>
          <note type="speaker">
            Anf. 224 JENS HOLM (V) replik:
          </note>
          <note>
            Fru talman! Jag vet inte, Johan Hultberg, om du behöver berätta
            så mycket för mig om hur det ser ut med de frivilliga avsättningarna.
            Det ser nämligen väldigt olika ut. Det går alltid att lyfta fram
            bra exempel, men tyvärr går det också att lyfta fram ganska dåliga
            exempel. Min fråga var ifall vi inte ska kunna ställa krav på
            de frivilliga avsättningarna så att de utgörs av representativa
            områden med någorlunda stor biologisk mångfald och så vidare.
          </note>
          <note>
            Det är intressant att du tillstår att det inom skogsbranschen
            finns företag som inte sköter sig. Det är tyvärr så. Om vi tittar
            på Skogsstyrelsens undersökningar ser vi att så mycket som närmare
            40 procent av avverkningarna inte uppfyller lagkraven. Då borde
            det vara rimligt att vi åtminstone hade sanktionsmöjligheter för
            brott mot hänsynsreglerna i skogsvårdslagen så att vi kunde komma
            till rätta med problemen. Därmed skulle vi sätta en högre standard
            och det blev lättare för alla att följa den. Alla ska ju följa
            lagen, och det kan vi markera genom att införa sanktioner.
          </note>
          <note>
            Såvitt jag vet motsätter ni er det, vilket jag tycker är märkligt.
            Det blir nästan så att man låter dem som missköter sig smita undan
            utan att ta sitt ansvar. Det skulle jag också vilja ha svar på.
          </note>
          <note type="speaker">
            Anf. 225 JOHAN HULTBERG (M) replik:
          </note>
          <note>
            Fru talman! Jag börjar där Jens Holm slutade. Det är inte så
            att vi motsätter oss sanktioner. Men vi motsätter oss en rättsosäker
            ordning. Hittills har vi inte på något sätt lyckats hitta en ordning
            som är rättssäker. Därför är det för mig alldeles självklart att
            vi inte ska införa sanktionsmöjligheter. I stället är det viktigt
            att Skogsstyrelsen gör som de gör i dag, nämligen försöker driva
            enskilda fall till domstol, dels för att förtydliga praxis, dels
            för att sätta åt dem som inte tar sitt ansvar.
          </note>
          <note>
            Vad gäller de frivilliga avsättningarna har Skogsstyrelsen tittat
            på värdet. Det finns som sagt ungefär 1,1 miljon hektar frivilliga
            avsättningar av produktiv skogsmark nedan den fjällnära gränsen.
            Av dem har 647 000 väldigt högt utvecklade naturvärden, alltså
            höga biologiska värden som verkligen är värda att skydda. 143
            000 har en utvecklingspotential. Det är hyfsat höga värden där
            i dag, och man ser att de inom en snar framtid kan växa ytterligare.
            Sedan finns det ungefär 250 000 hektar som är restaureringsskogar,
            där det krävs aktiva åtgärder och långsiktighet.
          </note>
          <note>
            Om du kommer till skogsbrukare i mina trakter i Småland kan du
            naturligtvis få se många fastigheter som bara består av planterad
            gran. Ditt svar till de skogsbrukarna är att det inte är någon
            idé att de avsätter någonting, eftersom skogen inte har några
            höga naturvärden. Jag tycker för min del att det är utmärkt att
            de avsätter 5 procent av sin mark och till exempel vidtar åtgärder
            för att gynna lövskog, vilket vi har brist på i dag. Men de höga
            naturvärdena syns inte i morgon, i övermorgon, om 10 år eller
            om 30 år, utan kanske om 50, 60 eller 70 år. Likväl är det bra
            att skogsägarna gör detta.
          </note>
          <note type="speaker">
            Anf. 226 KRISTINA NILSSON (S) replik:
          </note>
          <note>
            Fru talman! Jag nämnde i mitt anförande att jag har försökt träffa
            många med intressen i skogen. Några som jag har träffat driver
            mindre skogsvårdsföretag som jobbar med gallring, röjning och
            återplantering. Det är viktiga uppgifter. En av dem berättade
            för mig att hans företag inte längre lämnar anbud på skogsplantering,
            eftersom det enligt hans sätt att se på detta har blivit omöjligt
            att konkurrera om man vill att arbetstagarna ska ha sjysta villkor.
            Enligt honom är det i vissa fall så att människor utnyttjas för
            de här uppgifterna med usla villkor och att det kan leda till
            att priserna dumpas.
          </note>
          <note>
            Det här tycker jag känns bekymmersamt. Från Socialdemokraternas
            sida har vi lanserat förslag för ordning och reda på arbetsmarknaden.
            Just den här företagaren välkomnade dessa förslag.
          </note>
          <note>
            Nu är jag lite nyfiken, fru talman. Hur ser Moderaterna och Johan
            Hultberg på detta? Har ni sett den här problematiken inom skogsbranschen?
            Är ni möjligen beredda att stödja några av våra förslag?
          </note>
          <note type="speaker">
            Anf. 227 JOHAN HULTBERG (M) replik:
          </note>
          <note>
            Fru talman! Nu har vi en diskussion om skogspolitiken och kanske
            inte så mycket om arbetsmarknadens villkor och arbetsmarknadslagstiftningen.
            Men jag har sett de här problemen. I grunden handlar det om att
            vi har väldigt många jobb i skogen som svenskar inte vill ta på
            sig. Vi har jättemånga arbetslösa svenska ungdomar som inte vill
            gå ut i skogen och plantera eller röja. Det ser jag som ett stort
            problem, eftersom vi har en hög ungdomsarbetslöshet i Sverige.
            Därför är det viktigt att vi fortsätter arbetet med att göra det
            mer lönsamt att arbeta och stärker drivkrafterna att komma i arbete.
          </note>
          <note>
            Socialdemokraternas förslag till ordning och reda på arbetsmarknaden
            är väl snarare i mångt och mycket förslag om stängda gränser.
            Man vill inte att arbetsgivaren ska bedöma vilket behov av arbetskraft
            han eller hon har. I stället ska fackföreningsrörelsen sitta på
            ett kontor och avgöra det. För min del är det alldeles självklart
            att det måste vara upp till varje arbetsgivare att bestämma om
            man vill rekrytera från utlandet. Men det är jätteviktigt att
            vi har kontroll, uppföljning och skatteregler som gör att det
            är sjysta villkor mellan företag och naturligtvis för dem som
            kommer hit och arbetar. Vi har sett hemska exempel, bland annat
            med något företag som hade arbetskraft från Somalia, vill jag
            minnas. Det var verkligen fruktansvärt, och sådant vill vi inte
            se.
          </note>
          <note type="speaker">
            Anf. 228 KRISTINA NILSSON (S) replik:
          </note>
          <note>
            Fru talman! Det här handlar absolut inte om stängda gränser.
            Sjysta villkor på arbetsmarknaden betyder för mig sjysta villkor
            för alla som jobbar på arbetsmarknaden. Det har ingenting att
            göra med varifrån man kommer.
          </note>
          <note>
            Nya moderaterna har sagt att man värnar den svenska modellen.
            Det här är en marknad som jag tycker vittnar om att villkoren
            inte är sjysta. Det hör ihop med skogspolitiken, för det handlar
            om att vi vill att många ska vilja ta de här jobben i framtiden,
            och det är klart att det inte är så lockande om man ser att villkoren
            ständigt försämras inom branschen. Det är bekymmersamt om våra
            företagare ser att det är omöjligt att ens lägga anbud då det
            i vissa fall går till på det sätt som du själv nämner.
          </note>
          <note>
            Detta tycker jag att vi har ett ansvar att göra någonting åt.
            Vill nu inte Moderaterna stödja våra idéer kring hur det ska göras
            tycker jag att det skulle vara intressant om Johan Hultberg presenterade
            någon form av lösning på hur vi ska komma till rätta med det här.
          </note>
          <note type="speaker">
            Anf. 229 JOHAN HULTBERG (M) replik:
          </note>
          <note>
            Fru talman! Jag tror inte att man hjälper någon som kommer från
            ett annat land och är i behov av jobb genom att säga att han eller
            hon inte är välkommen och öka fackföreningsrörelsens makt.
          </note>
          <note>
            Det är min bestämda uppfattning att de förslag som Socialdemokraterna
            lagt fram på senare tid tyvärr snarare är ett uttryck för ökad
            protektionism och en vilja att stänga gränserna. Retoriken liknar
            ibland ett annat partis. Detta vänder jag mig kraftigt emot.
          </note>
          <note>
            Mitt och Moderaternas alternativ är en skattemyndighet som prioriterar
            kontroll av branscher med stora problem. Tyvärr är skogsnäringen
            en bransch som är lite extra utsatt, precis som till exempel hotell-
            och restaurangnäringen.
          </note>
          <note>
            Vi är absolut öppna för justeringar av den arbetskraftsinvandringsreform
            som vi har genomfört. Det kan bli ännu mycket bättre. Vi har gjort
            en del justeringar, och mer kan säkert göras. Men för mig är det
            jätteviktigt att stå upp för öppna gränser. För mig är det lika
            självklart att några kan komma från Afrika och jobba i Sverige
            som att svenska ungdomar söker lyckan i Norge eller Danmark.
          </note>
          <note type="speaker">
            Anf. 230 HELENA LEANDER (MP) replik:
          </note>
          <note>
            Fru talman! Jag tänkte att vi skulle prata lite om lagar och
            regler.
          </note>
          <note>
            Långt innan jag och Johan Hultberg kom in i politiken fanns det
            politiker som tyckte att de visste bättre än den enskilda skogsägaren
            hur denna skulle sköta sin skog för att få en så lönsam skog som
            möjligt. Det tycker inte jag är politikens roll. Jag tycker att
            den enskilda skogsägaren ska få utforma sitt skogsbruk utifrån
            sina mål för ägandet. Det kanske inte ens är högsta lönsamhet
            som är målet. Men om det är det ska man kunna välja de metoder
            man tror på, under förutsättning att man inte skadar miljön på
            ett orimligt sätt.
          </note>
          <note>
            Det är ungefär samma regler som vi har för andra verksamheter.
            Det är ingen som talar om för någon hur man ska tillverka skor.
            Däremot finns det vissa regler för vad man får släppa ut i luft
            och vatten och så vidare. Jag tycker att det är en ganska rimlig
            princip också inom skogspolitiken. Vi sätter upp ramar för de
            miljömässiga kraven och lämnar i övrigt stor frihet åt skogsägaren.
          </note>
          <note>
            Jag undrar vad i det här resonemanget det egentligen är som Johan
            Hultberg vänder sig emot. Johan Hultberg företräder ett parti
            som annars brukar prata ganska mycket om lag, rätt, fängelsestraff
            och sådana saker. Hur kommer det sig att det just på skogsområdet
            inte ska finnas några straff om någon gör fel? Man ska helst inte
            ha några regler heller, låter det som ibland. Nu kanske jag hårdrar
            det lite. Men det här är inte bara en akademisk fråga. Vi ser
            i uppföljningar att det är många avverkningar som inte lever upp
            till lagens krav. Då tycker jag inte att det är konstigt om man
            från politiken, utan att vilja ta till kommunism och sådana saker,
            vill ha vissa regler samt sanktioner mot dem som inte följer dem,
            på skogspolitikens område precis som på andra områden.
          </note>
          <note type="speaker">
            Anf. 231 JOHAN HULTBERG (M) replik:
          </note>
          <note>
            Fru talman! När man hör Helena Leander låter det som att Miljöpartiet
            bara vill göra lite småjusteringar här och där i lagstiftningen.
            Men sanningen är att man vill göra enorma inskränkningar i brukanderätten.
            Man har till exempel synpunkter i detalj på hur skyddszonerna
            intill vatten ska se ut. Man vill också införa restriktioner för
            brukandet av tätortsnära skog, som utgör en miljon hektar.
          </note>
          <note>
            Man får fundera på vad det får för konsekvenser. Min uppfattning
            är att vi har en lagstiftning. Det är inte carte blanche i skogen,
            utan vi har en ram som vi har beslutat om här i riksdagen. Vi
            ger skogsägarna frihet att navigera inom den ramen och utforma
            sitt brukande efter sina målsättningar.
          </note>
          <note>
            De målsättningarna kan skilja sig åt, precis som Helena Leander
            nämner. Någon har ekonomin som det absolut främsta målet. Någon
            är jaktintresserad och bedriver en skötsel för att maximera möjligheterna
            till jakt. Någon annan tycker att det viktigaste är att bruka
            skogen så att trakterna kring där man bor är estetiskt tilltalande,
            att man har bra möjligheter till svampplockning eller vad det
            nu kan vara.
          </note>
          <note>
            Min uppfattning är att den svenska modellen med frihet under
            ansvar har tjänat oss väl. Den har levererat stora förbättringar
            när det gäller miljöhänsyn, och det är en modell som tar oss närmare
            våra miljökvalitetsmål. Jag är tveksam till att man då ska bryta
            ett vinnande koncept.
          </note>
          <note type="speaker">
            Anf. 232 HELENA LEANDER (MP) replik:
          </note>
          <note>
            Fru talman! Det är inte alla som tycker att det vinnande konceptet
            har tagit oss hela vägen i mål. Naturvårdsverket säger att vi
            inte kommer att klara miljömålet Levande skogar med nuvarande
            politik, och man säger att miljöhänsynen inte är tillräckligt
            god i skogen så som det är i dag.
          </note>
          <note>
            Det har diskuterats om de exakta siffrorna i Skogsstyrelsens
            polytaxinventeringar är pålitliga. Men de kommer ändå fram till
            att runt en tredjedel av avverkningarna inte klarar kraven. Även
            om det nu inte är exakt en tredjedel är det en tillräckligt stor
            siffra för att man ska fundera på om vi behöver göra någonting
            mer.
          </note>
          <note>
            Frågan är om vi bara lite allmänt ska säga åt skogsägarna att
            vara snälla mot skogen och sedan lämna stor frihet. Det skulle
            man kunna göra om man tänker att man heller inte ska ha några
            som helst sanktioner för den tredjedel eller där i krokarna som
            inte gör som de ska.
          </note>
          <note>
            Men om man ändå tycker att det är rimligt att det finns sanktioner
            mot den som bryter mot lagen måste man för rättssäkerhetens skull
            ändå vara lite tydligare med vad det innebär att vara snäll mot
            miljön.
          </note>
          <note>
            Det är därför som man kan behöva precisera lite tydligare: Vad
            innebär det för hänsyn mot vatten, körskador, hänsynskrävande
            biotoper och så vidare? Man kan behöva vara tydligare med att
            spalta upp vad som förväntas av en skogsägare. Det ger också en
            tydlighet för den enskilda skogsägaren.
          </note>
          <note>
            Varje skog är unik. Där hamnar man i en svår balansgång som lagstiftare
            och reglerare. Det handlar om hur man kan ge tydliga besked om
            vad som ska göras utan att hamna i någon sorts detaljreglering
            som blir oöversättbar till just min unika skog som ser ut på det
            här sättet.
          </note>
          <note>
            Jag tänker egentligen fråga: Hur ser Johan Hultberg på detta?
            Har du den enkla lösningen, eller är det bara att luta sig tillbaka
            och tycka att det nog är ganska bra som det är?
          </note>
          <note type="speaker">
            Anf. 233 JOHAN HULTBERG (M) replik:
          </note>
          <note>
            Fru talman! Nej, jag har inga enkla lösningar, av den enkla anledningen
            att det inte finns några. Skogen är väldigt komplex. Det är stora
            arealer. Vi talar om 330 000 skogsägare.
          </note>
          <note>
            Vi har stora skogsägare, och vi har små skogsägare. Vi har skog
            intill vatten, och vi har skog intill tätorter. Vi har blandskogar,
            och vi har skogar som är typiska contortaplanteringar. Det finns
            väldigt stor mångfald i skogen. Därför finns det inga enkla lösningar.
          </note>
          <note>
            Jag ska komma med ett litet avslöjande här i kammardebatten,
            om fru talmannen tillåter. Omloppstiderna i skogen är väldigt
            långa. Förändringar i skogen tar väldigt lång tid. Faktum är att
            den största delen av den svenska skogen kanske inte ens har blivit
            påverkad av den skogsvårdslag som vi har i dag.
          </note>
          <note>
            Den beslutades 1993 och trädde i kraft 1994. Det är inte så att
            varje skogsägare är ute och påtar i sin skog varje dag. Man gör
            en gallring, och sedan återkommer man kanske 25–30 år senare och
            gör en ny gallring. Sedan går det ett antal decennier till, och
            så gör man en slutavverkning. Det är det typiska trakthyggesbruket.
          </note>
          <note>
            Många har inte gjort en gallring eller slutavverkning som har
            påverkats av den nuvarande skogsvårdslagen. Då tycker jag att
            man ska vara försiktig med att döma ut den. Jag tror att det behövs
            förändringar i den. Det har Miljömålsberedningen föreslagit. Några
            konkreta förändringar berättade jag om i mitt anförande, till
            exempel förstärkt tillsyn.
          </note>
          <note>
            Jag tycker att modellen med frihet under ansvar är viktig, och
            då måste man ha en välfungerande tillsyn. Där behöver vi bli bättre.
            Skogsstyrelsen behöver prioritera hårdare. Jag är också beredd
            att titta över påföljder och annat som kanske gör att polisen
            och åklagare skulle prioritera brott mot skogsvårdslagen i något
            större utsträckning.
          </note>
          <note type="speaker">
            Anf. 234 ANITA BRODÉN (FP):
          </note>
          <note>
            Fru talman! Vi har återigen ett betänkande som omfattar ett område
            som vi kommer att få återkomma till under våren. Skogspolitiken
            kommer att inrymmas under propositionen och betänkandet Biologisk
            mångfald och ekosystemtjänster . Därför kommer jag, fru talman,
            att hänvisa till detta framöver.
          </note>
          <note>
            Vad gäller skogsskydd slås det fast också i årets budgetproposition
            att regeringen har en tydlig ambition att skyddsvärda skogar inte
            skall avverkas utan skyddas som formellt skyddad skog eller frivilligt
            avsatta skogar.
          </note>
          <note>
            Folkpartiet har ofta lyft fram att vi tack vare många familjeskogsbrukare
            har bevarat såväl ekosystemtjänster som den biologiska mångfalden.
            Många privatskogsägare har ett långsiktigt syfte med sitt ägande,
            som i mångt och mycket handlar om att de vill efterlämna någonting
            till kommande generationer.
          </note>
          <note>
            Det handlar om ett förvaltande. Att utan krav på ersättning avstå
            minst 5 procent av den produktiva skogen är imponerande. Det har
            betydelse för att vi ska kunna klara av att uppnå miljökvalitetsmålet
            Levande skogar och också våra mål för internationella åtaganden.
            Men det ska medges att det är nödvändigt att transparensen kring
            de frivilliga avsättningarna förbättras.
          </note>
          <note>
            Fru talman! Folkpartiet har i många sammanhang lyft fram det
            statliga skogsinnehavet där vi har velat ställa högre krav på
            att bland annat utnyttja Sveaskogs innehav ännu mer både som utbytesskog
            och som avsättning för att särskilt förstärka ekosystemen och
            bevara till exempel de viktiga ädellövskogarna i södra Sverige.
          </note>
          <note>
            Vi var mycket nöjda över den trepartsöverenskommelse som slöts
            under dåvarande miljöminister Andreas Carlgrens ministerperiod
            där 100 000 hektar Sveaskogsinnehav skulle kunna nyttjas just
            som utbytesskog. Men vi är något mindre nöjda över utfallet. Enligt
            Riksrevisionen beror den dåliga måluppfyllelsen bland annat på
            bolagens krav men också på Sveaskogs restriktiva policy.
          </note>
          <note>
            Fru talman! Här borde finnas en förbättringspotential men också
            en insikt från regeringen att medel för skötselåtgärder är viktiga
            då skötselåtgärder medför stor miljönytta. Här handlar det om
            både och.
          </note>
          <note>
            Fru talman! I samband med arbetet med skogsavsnittet i Miljömålsberedningen
            togs alternativa skogsbruksmetoder upp. Jag är nöjd med att denna
            fråga allteftersom möttes av allt mer och mer positiva attityder
            från såväl skogsbolag som Skogsstyrelsen. Att rådgivningen utvecklats
            till att också omfatta alternativa skogsbruksmetoder känns bra,
            riktigt bra. Det ökar mångfalden, friheten och också friluftslivets
            möjligheter att nyttja skog och mark.
          </note>
          <note>
            Fru talman! I övrigt anser Folkpartiet att det är viktigt med
            en förtydligad skogsvårdslag. Det ökar tryggheten för såväl skogsägaren
            som samhället i övrigt. Vi är också nöjda med att kopplingen mellan
            förvaltarskap och äganderätt förstärks.
          </note>
          <note>
            Avslutningsvis vill jag lyfta fram ytterligare en fråga som Folkpartiet
            ofta har tagit upp. Det handlar om skogens vatten. Den så kallade
            DIVA-utredningen gav vid handen att det innebär stor negativ påverkan
            på miljön i mark och vatten om man inte tar väsentlig hänsyn till
            vattendrag och diken. Läckage av tungmetaller och näringsämnen
            är förödande. Arbetet med denna fråga pågår just nu i Miljömålsberedningen.
          </note>
          <note>
            För att på ett klokt sätt kunna lyfta fram den potential som
            skogen rymmer, där skogens bidrag till Sveriges bnp och arbetstillfällen
            är betydande och där energi, klimat, miljö och turism är några
            områden som skogen också rymmer, är det viktigt att ta ett helhetsgrepp.
            Det kommer att kunna ske genom införandet av ett nationellt skogsprogram.
            Så var det sagt – det är något som regeringen har tagit fasta
            på.
          </note>
          <note>
            I det arbetet kan strategier tas fram som gynnar en hög och stabil
            tillväxt, utveckling av alternativa skogsbruksmetoder, ännu effektivare
            och funktionellare miljöhänsyn där man beaktar skogens sociala
            värden, en ökad mångfald genom mer lövskogsinblandning och slutligen
            – inte minst viktigt – en gemensam målbild för vad god miljöhänsyn
            är.
          </note>
          <note>
            Med detta yrkar jag bifall till förslaget i betänkandet och avslag
            på samtliga yrkanden.
          </note>
          <note type="speaker">
            Anf. 235 ROGER TIEFENSEE (C):
          </note>
          <note>
            Fru talman! Vi debatterar miljö- och jordbruksutskottets betänkande
            12, Skogspolitik . Det behandlar, som tidigare sagts, 37 motionsyrkanden
            om skogspolitik från allmänna motionsperioden 2013. Samtliga yrkanden
            avstyrks.
          </note>
          <note>
            Parallellt med riksdagens behandling av motionerna bereder regeringen
            en proposition om biologisk mångfald. Propositionen baseras bland
            annat på ett betänkande från Miljömålsberedningen som lades fram
            i juni. Det är ett och ett halvt år sedan, snart två.
          </note>
          <note>
            Miljömålsberedningen presenterade vad jag tycker är ett väl avvägt
            förslag, och jag ser fram emot ett lika väl avvägt förslag från
            regeringen. Denna avvägning är nödvändig, fru talman. Den finns
            redan i skogsvårdslagen.
          </note>
          <note>
            Sedan 1993 finns det två parallella mål, dels ett produktionsmål,
            som fanns sedan tidigare, dels ett miljömål. Det är ungefär 20
            år sedan, och precis som Johan Hultberg har framfört här i talarstolen
            i debatten har vi ännu inte sett det fulla resultatet av de två
            parallella målen. Vi bygger nämligen hela tiden in miljövärden
            i den generella hänsyn som är en del av miljömålet.
          </note>
          <note>
            En viktig utgångspunkt i skogspolitiken är den grundlagsskyddade
            äganderätten. Äganderätten begränsar hur stora värden en markägare
            kan tvingas avstå från genom krav på miljöhänsyn, den så kallade
            intrångsbegränsningen.
          </note>
          <note>
            Fru talman! En annan viktig utgångspunkt, som egentligen bygger
            vidare på och utgår från äganderätten, är att skogspolitiken bygger
            på frihet under ansvar.
          </note>
          <note>
            För att uppnå de miljökvalitetsmål som riksdagen satt upp måste
            vi jobba längs flera spår. Det handlar om traditionellt områdesskydd:
            att göra reservat och avsättningar av mark eller också lösa in
            mark eller skapa och teckna så kallade naturvårdsavtal med markägare.
            Markägaren behåller då sin mark men får ett långsiktigt avtal
            och ett uppdrag att mot ersättning sköta marken på ett speciellt
            sätt.
          </note>
          <note>
            Generell hänsyn i skogsbruket, som jag nämnde, är en annan viktig
            del – att till exempel lämna kvar död ved när man gör en skogsbruksåtgärd.
            Och inte minst viktigt är det tredje: frivilligt skydd – avsättningar
            av skyddsvärda områden som man inte får ersättning för. Där finns
            ändå ett mervärde, till exempel inom ramen för att man certifierar
            sitt skogsbruk. Då kan man få ett mervärde när man sedan säljer
            sin skogsråvara.
          </note>
          <note>
            Alla dessa tre delar är viktiga och behöver utvecklas. Som jag
            sade är det viktigt att ha en balans. I det sammanhanget vill
            jag understryka detta att verkligen uppskatta det frivilliga skyddet,
            för det är en del i det så kallade sektorsansvaret. Där säger
            regeringen och Miljömålsberedningen att vi behöver tydliga lagregleringar
            och att det frivilliga sektorsansvaret är helt nödvändigt för
            att nå miljömålen.
          </note>
          <note>
            Fru talman! Det är viktigt med tydliga regler om vad staten förväntar
            sig av en skogsägare. Det är också viktigt att regelverket inte
            är för detaljerat, för det ska fungera i praktiken. Det ska inte
            bara vara ett snyggt regelverk som ser bra ut på papperet, utan
            det ska fungera praktiskt.
          </note>
          <note>
            Skog ser olika ut. Vi har olika naturgivna förutsättningar, och
            därmed ser skogsvårdsåtgärderna olika ut. Det ska vara möjligt
            att anpassa dem efter de naturgivna förutsättningarna.
          </note>
          <note>
            Fru talman! En del av mitt arbete i Miljömålsberedningen, där
            jag sitter som ledamot, var initialt väldigt fokuserat på trakthyggesbruk
            respektive kontinuitetsskogsbruk. Det var en stor fråga.
          </note>
          <note>
            Vi hade ett kunskapsseminarium, och det är bra. Kunskap gör att
            man inte kan gena så mycket i kurvorna. Det är en viktig grej.
            Vi hade kunskapsseminariet inom ramen för Miljömålsberedningen.
            Dessförinnan var det ingen hejd på vad kontinuitetsskogsbruk skulle
            kunna bidra till, till exempel biologisk mångfald och ett ökat
            klimatperspektiv. Men vid kunskapsseminariet kom det fram att
            vi inte vet tillräckligt mycket. Man kan konstatera att kontinuitetsskogsbruk
            har en klar fördel för biologisk mångfald, men när det gäller
            klimatperspektivet vet man inte.
          </note>
          <note>
            Miljömålsberedningen konstaterade också att det inte finns något
            i skogsvårdslagen som kräver avverkning av skog. Men när man avverkar
            skog ställer lagen upp ett antal tydliga villkor som ska vara
            uppfyllda.
          </note>
          <note>
            De viktigaste bestämmelserna finns i 5, 6 och 10 § i skogsvårdslagen.
            Det är bestämmelser som syftar till att säkerställa att skogsmarkens
            virkesproducerande förmåga tas till vara samt att förhindra exploaterande
            skogsbruk.
          </note>
          <note>
            Det brukar ibland nämnas att den enda gången en skogsägare har
            blivit dömd för något är när man inte har fått bedriva kontinuitetsskogsbruk.
            Det som hände var att en skogsägare ville hugga så hårt att skogsvårdslagens
            bestämmelser om att det var dags att plantera skulle ha trätt
            in. Det var vad som hände.
          </note>
          <note>
            En del i tanken med kontinuitetsskogsbruk är att det ska vara
            en självföryngring. Men man högg så hårt och det var så glest
            mellan träden, helt enkelt, att det var dags att återplantera.
            Det ville inte skogsägaren. Det var vad som hände.
          </note>
          <note>
            Därför är det viktigt att man inte, i tron att man skapar något
            slags miljövänlig sak, egentligen har skogsbruksåtgärder som underlättar
            ett exploaterande skogsbruk som kalhugger. Det är det där gamla
            – baggböleri och sådant. Det är därför vi har en tydlig reglering
            av när det är dags att återplantera.
          </note>
          <note>
            Miljömålsberedningen och jag själv är dock väldigt tydliga i
            att vi behöver ha en mångfald i ett variationsrikt skogsbruk,
            och beredningen har föreslagit etappmål som säkerställer ett sådant
            skogsbruk.
          </note>
          <note>
            Det finns inget i skogsvårdslagen som hindrar detta, men vi pekar
            på att det finns behov av att se över föreskrifter och allmänna
            råd i syfte att tydliggöra möjligheterna att använda alternativa
            brukningsmetoder, till exempel trakthyggesbruk. Detta ska tydliggöras,
            och sedan – som jag var inne på – tydde kunskapsseminariet på
            att det finns kunskapsluckor som behöver täppas igen genom forskning.
            Det behöver också utvecklas rådgivning.
          </note>
          <note>
            Som Helena Leander var inne på: Jag som skogsägare kan ha olika
            ambitioner med min skog. Då ska rådgivningen kunna matcha det.
            Rådgivningen ska inte vara inriktad på maximal ekonomisk avkastning,
            om jag vill bruka min skog utifrån miljömässiga värden eller sociala
            värden. Det är viktigt att det kan säkerställas i rådgivningen.
          </note>
          <note>
            Sedan kan man, fru talman, titta på reservationerna i betänkandet.
            Jag tror att det är i reservation 5 som Vänsterpartiet föreslår
            att man ska sätta upp mål för arealen kalhyggesfritt skogsbruk.
            Jag tror att det viktiga är att visa på möjligheterna till ett
            variationsrikt skogsbruk. Jag vet inte om Vänsterpartiet tänker
            sig någon särskild ersättning för att man ska bedriva ett kontinuitetsskogsbruk,
            men jag tror att det skulle vara dåligt använda pengar. Det skulle
            vara bättre att använda pengarna för att till exempel göra naturvårdsavtal.
            Det blir bättre effekt i biologisk mångfald och tydligare regelverk.
          </note>
          <note>
            Däremot, fru talman, var Vänsterpartiets representant Jens Holm
            i sitt anförande inne på att det finns stora möjligheter att utveckla
            skogens användning för naturturism. Det håller jag helt och hållet
            med Jens Holm om. Däremot tycker jag att det är viktigt att understryka
            en grundläggande skillnad mellan min och Jens Holms hållning när
            det gäller äganderätten. Om jag bedriver naturturism på min egen
            mark är det okej, för jag har den möjligheten. Men på Jens Holm
            låter det som om det ska vara upp till en naturentreprenör att
            driva verksamhet på någon annans mark som något slags fri dragningsrätt,
            och då är jag inte med längre.
          </note>
          <note>
            Då kommer vi in på en diskussion om allemansrätten som jag tror
            att det är viktigt att ta. Om jag ska bedriva kommersiell verksamhet,
            naturturism, på någon annans mark tycker jag att anständigheten
            kräver att jag har något slags avtal med markägaren. Allemansrätten
            är något mycket svenskt – den finns i hjärtat på oss alla – och
            den ska vi vårda. Men det finns en diskussion om att den utnyttjas
            i kommersiella syften. Den diskussionen behöver vi ta, så att
            vi inte får en backlash och markägare kraftigt börjar sätta sig
            emot användning av deras mark för den vanliga allemansrätten.
            Den diskussionen är mycket viktig att ta.
          </note>
          <note>
            Jag hoppas, fru talman, att diskussionen om att värna allemansrätten
            blir en naturlig del i processen att ta fram ett nationellt skogspolitiskt
            program. Jag tror att den hör hemma precis där. Alla har ett förhållande
            till skogen. Vi ska kunna utnyttja skogen och använda den på olika
            sätt.
          </note>
          <note>
            Min erfarenhet från arbetet i Miljömålsberedningen är att det
            finns starka motsättningar mellan olika intressen, markägare å
            ena sidan och miljöorganisationer å andra sidan, när det gäller
            skogen. Verklighetsbeskrivningen är helt väsensskild. Som politiker
            och beslutsfattare däremellan känner man sig ibland som en åsna
            mellan två hötappar: Försök komma överens!
          </note>
          <note>
            Jag tror att processen för att ta fram ett nationellt skogspolitiskt
            program kan vara ett bra sätt att tvinga folk att sätta sig vid
            samma bord och diskutera. Det viktigaste med ett sådant nationellt
            skogspolitiskt program kanske är att få den dialogen mellan olika
            intressenter.
          </note>
          <note>
            Avslutningsvis, fru talman: Det finns fantastiska möjligheter
            med ett hållbart brukande av den svenska skogen. Vi kan ersätta
            fossila bränslen. Vi kan ersätta fossila råvaror till kemikalier
            och textilier. Vi har viktiga miljöaspekter att ta vara på. Men
            just därför krävs det en klok avvägning mellan miljömål i skogen
            och andra miljömål samt mellan miljömål i skogen och produktionsmål
            i skogen.
          </note>
          <note>
            Jag ser fram emot regeringens proposition kring biologisk mångfald
            just därför att jag hoppas och vet rätt säkert att den har just
            den kloka avvägningen mellan miljömål och produktionsmål.
          </note>
          <note type="speaker">
            Anf. 236 JENS HOLM (V) replik:
          </note>
          <note>
            Fru talman! Jag tycker att det var bra att Roger Tiefensee tog
            upp turismen. Det är åtminstone något som Centerpartiet och Vänsterpartiet
            kan vara överens om när vi pratar skogspolitik, och det är ju
            bra.
          </note>
          <note>
            Vi vet att besöksnäringen i Sverige är en näring som växer och
            som omsätter mer pengar än bil-, stål- och järnindustrin tillsammans.
            För ett par år sedan omsatte den 225 miljarder kronor, enligt
            ny statistik, och vi vet att det är verksamheter som kommer att
            växa.
          </note>
          <note>
            En stor del av turismen sker ute på landsbygden. Det kan handla
            om människor som vill paddla kanot, vara på viltsafari, fjällvandra,
            åka skidor och så vidare. Då är det viktigt att det finns något
            kvar ute i skogen att se. Beträffande skogen i dag tycker jag
            att det i debatten finns lite av ett tunnelseende, där det är
            alldeles för mycket fokus på bara produktion, att man ska ha största
            möjliga avkastning från skogen, att man ska ha timmer, papper
            och så vidare. Då får vi också stora arealer med monotona produktionsskogar.
          </note>
          <note>
            Samtidigt vet vi att miljö och produktion enligt skogsvårdslagen
            ska jämställas. Där har Roger redogjort för Miljömålsberedningens
            arbete. Det låter som om miljö ska uppvärderas i det framtida
            skogsbruket. Det tycker jag är bra, men det jag saknar är konkreta
            förslag som vi kan ta ställning till här och nu. Vi i Vänsterpartiet
            har lagt fram ett antal förslag. Men de konkreta förslagen finns
            faktiskt inte, och vi förlorar tid. Under tiden utarmas skogen,
            och det oroar mig.
          </note>
          <note type="speaker">
            Anf. 237 ROGER TIEFENSEE (C) replik:
          </note>
          <note>
            Fru talman! Beträffande de konkreta förslagen: Det finns en proposition
            som är aviserad, så under våren kommer vi att ha de förslagen
            på riksdagens bord för att behandla. Jag kan lugna Jens Holm med
            det. Jag har respekt för att man i opposition är mycket angelägen.
            Men det är också lite lättvindigt att slå in öppna dörrar, när
            man vet att det kommer förslag. Jag refererar som sagt till Miljömålsberedningens
            förslag och känner att de är väl avvägda.
          </note>
          <note>
            Jens Holm var inne på besöksnäringen. Jag håller helt och hållet
            med om att den är viktig, och det är viktigt att vi liksom inte
            sågar av grenen som vi sitter på utan att de naturvärden som besöksnäringen
            i många fall bygger på kan bevaras. Men då är jag inne på att
            anständigheten kräver att den som bedriver ekoturism eller naturturism
            och inte själv är markägare ska ha någon form av avtal med den
            som är markägare, för då kan markägaren anpassa brukandet av sin
            skog på ett sätt som passar turistverksamheten.
          </note>
          <note>
            Det skulle vara intressant att höra Jens Holms syn på det. Jag
            tycker inte att det ska vara en fri nyttighet att bedriva kommersiell
            verksamhet på någon annans mark. Där går gränsen för mig. Allemansrätten
            gäller fysiska personer. Men i det här fallet är det juridiska
            personer som bedriver kommersiell verksamhet på någon annans mark,
            och då tycker jag att anständigheten kräver att man även där ska
            ha någon form av naturvårdsavtal med markägaren. Då blir det en
            vinna-vinna-situation. Markägaren kan bruka sin skog på ett hållbart
            sätt och kanske ha kontinuitetsmetoder utan att staten behöver
            betala för det. Men det också är viktigt att hen får betalt för
            det.
          </note>
          <note type="speaker">
            Anf. 238 JENS HOLM (V) replik:
          </note>
          <note>
            Fru talman! Det är bra att det äntligen kommer en proposition,
            även om jag inte tror att den kommer att innehålla riktigt allt
            som behövs för att vi ska få ett verkligt hållbart skogsbruk och
            för att vi ska skydda de arealer som vi behöver skydda.
          </note>
          <note>
            Jag vill understryka att ni nu har suttit vid makten i sju och
            ett halvt år och haft ganska lång tid på er. Men okej, nu avvaktar
            vi propositionen. Jag hoppas att det kommer förslag på sanktioner
            mot dem som bryter mot skogsvårdslagen, att vi får konkreta förslag
            på hur vi kan se till att antalet underkända avverkningar går
            ned kraftigt, att vi får nya resurser för att skydda mer mark
            och så vidare. Annars blir det så – precis som du är inne på –
            att vi bokstavligen sågar av den gren som besöksnäringen ska sitta
            på.
          </note>
          <note>
            Jag såg en undersökning från branschorganet Visit Sweden som
            sade att utomhusupplevelser är vad tyskar som besöker Sverige
            premierar mest, och utomhusupplevelser är ganska lätt att översätta
            till naturupplevelser, att vara ute i skogen och så vidare.
          </note>
          <note>
            Jag kan på en gång säga att jag är mycket skeptisk till att urholka
            allemansrätten. Den är mycket viktig att värna om. Samtidigt ser
            jag de problem som du tar upp, Roger Tiefensee, och dem måste
            man lösa. Jag skulle därför uppskatta om regeringen kunde lägga
            fram ett förslag som bygger på att vi håller fast vid den viktiga
            allemansrätt som vi har samtidigt som vi kan komma till rätta
            med de problem som faktiskt finns på vissa ställen. Om vi behöver
            ny lagstiftning eller om vi mer effektivt kan tillämpa den lagstiftning
            som redan finns överlåter jag till regeringen att föreslå konkreta
            lösningar på. Det är ett digert arbete.
          </note>
          <note type="speaker">
            Anf. 239 ROGER TIEFENSEE (C) replik:
          </note>
          <note>
            Fru talman! Jag tackar Jens Holm för förtroendet eftersom jag
            har noterat att han inte har väckt någon motion om att han tycker
            att det är viktigt med allemansrätten och att den inte ska urholkas
            men att man samtidigt måste komma till rätta med de problem som
            både han och jag ser.
          </note>
          <note>
            Naturvårdsverket jobbar faktiskt just nu på regeringens uppdrag
            med detta. Det är en viktig dialog som man för med olika intressenter.
          </note>
          <note>
            Det känns som om jag behöver uppmärksamma Jens Holm på vad som
            gjordes under den förra mandatperioden. Det fanns till 2010 ett
            delmål inom målet Hållbara skogar. När alliansregeringen tog över
            regeringsmakten 2006 bedömdes det att vi med fortsatt politik
            från Jens Holms tid, som stödparti till den socialdemokratiska
            regeringen, skulle nå detta mål 2020. Sedan gjorde vi en bytesaffär
            och tog 100 000 hektar från Sveaskog och bytte till oss bevaransvärd
            mark från privata skogsägare och fokuserade också mer på att avsätta
            statligt ägd mark. Det gjorde att vi i princip uppnådde detta
            mål.
          </note>
          <note>
            Precis som Anita Brodén var inne på fick vi inte ut exakt hektar
            för hektar. Det gjorde att vi inte helt uppnådde målet, men vi
            var åtminstone nära. Allianregeringen nådde det mål som man efter
            Göran Perssons regering bedömde skulle uppnås till 2020. Det händer
            alltså saker om man vill se dem. Inom en snar framtid kommer det
            en proposition om biologisk mångfald utifrån Miljömålsberedningens
            betänkande, och jag ser fram emot behandlingen av den.
          </note>
          <note type="speaker">
            Anf. 240 JOSEF FRANSSON (SD):
          </note>
          <note>
            Fru talman! I dag diskuterar vi skogspolitik med anledning av
            betänkande MJU12. De flesta här håller nog med om att skogen är
            viktig för Sverige.
          </note>
          <note>
            För att ytterligare understryka hur viktig skogen är tänkte jag
            börja med lite siffror.
          </note>
          <note>
            Under 2011 uppgick det totala exportvärdet av skogsprodukter
            globalt till 262 miljarder dollar. Sverige svarade faktiskt för
            hela 7 procent av detta exportvärde.
          </note>
          <note>
            Sverige är alltså ett land med 9 miljoner invånare som tävlar
            med länder som USA, Kanada och Ryssland och ändå står för hela
            7 procent av den totala världsexporten. Det är verkligen inte
            illa.
          </note>
          <note>
            För vår del innebär det att exporten av skogs- och skogsindustriprodukter
            2012 uppgick till 10 procent av vår totala export – eller angett
            i pengar 122 miljarder kronor.
          </note>
          <note>
            Som alla säkert förstår har Sveriges skog haft en avgörande roll
            för svensk välfärd och är ett av våra viktigaste fundament i ekonomin,
            och så kommer det att förhålla sig även i framtiden.
          </note>
          <note>
            Näringen sysselsätter i dag direkt och indirekt ungefär 200 000
            människor. Detta handlar i stor utsträckning om våra så viktiga
            och alltmer sällsynta landsbygdsjobb.
          </note>
          <note>
            Något som kan sägas vara lite paradoxalt men egentligen är ett
            resultat av teknikutveckling, kunskapsutveckling och ambitioner
            är att vi i dag har mer skog i Sverige än i mannaminne, detta
            samtidigt som avverkningen är större än någonsin.
          </note>
          <note>
            Från Sverigedemokraternas horisont är detta en utveckling som
            kan fortsätta ytterligare om man ger rätt förutsättningar.
          </note>
          <note>
            I dag är tillväxten av skog väsentligt större än den skog som
            avverkas eller dör. Det är väl en inte alltför långsökt slutsats
            att den högre koldioxidhalten i atmosfären haft en positiv inverkan
            på denna utveckling, då växter växer snabbare med högre koldioxidhalter.
          </note>
          <note>
            På Sveaskogs webbplats kan man vidare läsa att den svenska skogen
            binder uppemot 140 miljoner ton koldioxid per år, vilket är långt
            mer än dubbelt så mycket som de totala svenska utsläppen av koldioxid.
          </note>
          <note>
            Även i termer av nettoupptag från skogen är vi nästan neutrala
            i Sverige gällande koldioxidutsläpp, enligt Sveaskogs siffror.
          </note>
          <note>
            Detta bygger dock på att skogen också brukas, då träden binder
            koldioxid i första hand i tillväxtfasen.
          </note>
          <note>
            Fru talman! Det finns vissa orosmoln mot en fortsatt positiv
            utveckling av svenskt skogsbruk. Ett hot mot denna positiva utveckling
            är de ökade transportkostnaderna.
          </note>
          <note>
            Vi har redan ett politiskt beslut gällande sjötransporter, där
            svaveldirektivet med all sannolikhet kommer att påverka investeringsklimatet
            negativt och få konsekvenser för det svenska näringslivet, inte
            minst för skogsindustrin.
          </note>
          <note>
            Samtidigt diskuteras olika modeller för kilometerskatt för lastbilstransporter,
            vilket vid en oförsiktig utformning skulle kunna få långtgående
            konsekvenser för just denna näring.
          </note>
          <note>
            Vi från Sverigedemokraterna har tidigare avsatt medel i vår skuggbudget
            för en upprustning och modernisering av Inlandsbanan samt tvärbanorna
            som ett led i att underlätta transporter för skogsindustrin via
            järnväg. Det tror vi är en väl gjord investering.
          </note>
          <note>
            Vidare är svensk energipolitik central för skogsnäringen, då
            ökade elpriser på grund av ogenomtänkta dumheter från våra så
            kallade gröna politiker försvårar konkurrensen för industrins
            förädlingsprocesser som riskerar att hamna någon annanstans.
          </note>
          <note>
            Billig och pålitlig baskraft ersätts i dag med dyr och väderberoende
            elproduktion med förlorade arbetstillfällen som konsekvens.
          </note>
          <note>
            Samhällskostnaderna för detta vansinne är betydligt större än
            de miljarder i subventioner som vi pumpar in i dessa satsningar.
          </note>
          <note>
            Att nuvarande regering, i klimatets namn, dessutom höjt dieselkostnaderna
            för skogsmaskiner kan tyckas högst bakvänt med tanke på vad jag
            tidigare tog upp rörande hur en välskött produktionsskog äter
            upp koldioxidutsläpp.
          </note>
          <note>
            Ett ytterligare hot mot skogsnäringen är politisk klåfingrighet
            och irrationella regleringar.
          </note>
          <note>
            Sverigedemokraterna inser självklart att vi måste ha lagar och
            strategier för att få ut maximal nytta ur skogen utifrån alla
            olika intressen.
          </note>
          <note>
            Vår skogspolitik har de övergripande och jämställda målen miljömål
            och produktionsmål. Tillsammans med detta vill vi också betona
            och värna äganderätten och undvika att göra onödiga inskränkningar
            i denna så centrala princip.
          </note>
          <note>
            Jag har tittat på ett par av förslagen från Vänsterpartiet och
            Miljöpartiet i detta betänkande. Där visar man tyvärr lite väl
            tydligt hur man ser på äganderätten.
          </note>
          <note>
            I det första förslaget – reservation 17 – vill man i lagstiftningen
            ändra så att skog nära skolor, förskolor och äldreboenden ska
            undantas från åtgärder som inte främjar rekreationsvärdena.
          </note>
          <note>
            Med andra ord ska markägaren helt fråntas beslutsmakten över
            sina ägor, och om denne över huvud taget vill göra något ska det
            oavkortat vara en samhällstjänst för att göra skogen gemytlig
            att vistas i.
          </note>
          <note>
            Reservationen innehåller dock inte ett ord om några ersättningar
            eller andra affärsuppgörelser gentemot markägaren.
          </note>
          <note>
            I min värld kan det omöjligen åläggas en privat markägare att
            tillhandahålla denna samhällsservice utan att bli kompenserad.
          </note>
          <note>
            I det andra förslaget – reservation 18 – är udden även där tydligt
            riktad mot äganderätten, där medborgare och organisationer ska
            ges inflytande vid avverkningar i form av samråd.
          </note>
          <note>
            Exakt vilken makt medborgare och organisationer i praktiken skulle
            få är lite otydligt i reservationen. Men jag ser det som en orimlig
            hållning att en markägare ska behöva förhålla sig till annat än
            lagstiftning och föreskrifter. Man investerar inte i skog för
            att tillhandahålla trevliga promenadstråk till grannen och kanske
            dennes hund.
          </note>
          <note>
            Att ge så kallade icke-statliga organisationer – NGO:er, som
            jag gissar att man avser med begreppet organisationer i denna
            reservation – inflytande över markanvändning och avverkning betraktar
            jag som fullständigt uteslutet, i alla fall i min värld.
          </note>
          <note type="speaker">
            Anf. 241 JENS HOLM (V) replik:
          </note>
          <note>
            Herr talman! Vi behandlar betänkandet Skogspolitik . Det har
            skrivits en rad motioner, och det finns 19 reservationer. Sverigedemokraterna
            har inte bidragit med en enda reservation i betänkandet och inte
            ett enda konkret förslag om hur Sveriges skogspolitik ska förändras.
            Det tycker jag är anmärkningsvärt.
          </note>
          <note>
            Jag skulle vilja börja med att ta upp det Josef Fransson sade
            om skogens viktiga roll i klimatpolitiken. Där tycker jag att
            det spretar lite, minst sagt. Det är nämligen precis så att skogen
            binder väldigt mycket koldioxid, men å andra sidan verkar Sverigedemokraterna
            inte ha något problem alls med utdikning, stubbrytning, gödsling
            och andra verksamheter inom den intensiva delen av skogsbruket
            som leder till stora utsläpp av växthusgaser. Ifall man hade värnat
            klimatet och haft synpunkter på det hade man förstås bidragit
            med det i det här betänkandet.
          </note>
          <note>
            Sverigedemokraterna vill också värna transporter med tåg från
            skogen. Det är bra, men jag undrar varför man då inte har opponerat
            sig mot de höjda banavgifterna. De gör att det blir dyrare att
            transportera på räls.
          </note>
          <note>
            Jag tycker även att det var ett märkligt resonemang från Josef
            Franssons sida när han tog upp vårt förslag om samråd. Jag vill
            understryka att samråd tillämpas av många professionella skogsägare
            redan i dag och att det fungerar. Vi vill sätta det som standard,
            så att det gäller alla ansvarsfulla skogsägare. Det är inget konstigt
            med det.
          </note>
          <note>
            Jag noterar att Sverigedemokraterna inte vill ha några sanktioner
            mot dem som bryter mot lagen, och de vill inte ha något ökat miljöansvar.
            De vill kort och gott inte bidra med någonting i debatten.
          </note>
          <note type="speaker">
            Anf. 242 JOSEF FRANSSON (SD) replik:
          </note>
          <note>
            Herr talman! Nu blev det många frågor på en gång. Jag får försöka
            börja beta av. Det var många intressanta frågor.
          </note>
          <note>
            Jens Holm tog upp våra tågsatsningar. Det kommer alltså från
            vår skuggbudget, där vi har en rad förslag för skogspolitiken
            över huvud taget – det är där vi har lagt fokus när det gäller
            skogspolitiken. Sedan följer det ju inte med in i det här betänkandet.
            Det kan man beklaga, men det är så det har blivit i det här fallet.
            När vi pratar om tåg handlar det i första hand om den kapacitetsbrist
            som råder när det gäller att svenska näringar på landsbygden –
            gruvindustri, träindustri och så vidare – ska få ut sina produkter
            på ett bra och kostnadseffektivt sätt.
          </note>
          <note>
            Det här med samråd handlar om att ni vill föra in någonting i
            lagstiftningen som jag inte riktigt förstår exakt vad det är,
            måste jag erkänna. Ni vill föra in samråd i lagstiftningen, och
            jag kan inte tolka det på något annat sätt än att ni vill att
            markägaren ska fråntas beslutanderätten om han inte får godkänt.
            Jag vet inte vilka ni avser att han ska få godkänt av; det kanske
            är Naturskyddsföreningen eller någon annan kompisorganisation.
            Jag vet inte, men Jens Holm kanske kan förklara ytterligare vad
            man menar med förslaget. Vill man ha in någonting i lagstiftningen
            som gör att markägaren måste samråda med Naturskyddsföreningen
            eller någon annan icke-statlig organisation för att över huvud
            taget få använda sin mark?
          </note>
          <note>
            Jag kan också passa på att fråga en sak. Jens Holm talade sig
            varm för naturturismen och att vi ska utnyttja skogen för att
            öka den svenska turistnäringen, och så långt är vi helt överens.
            Men jag gick tidigare in på vindkraftsutbyggnaden och energipolitiken,
            som inte bara drabbar näringen i det avseende jag berättade om
            – för hur många tyska turister som flyr tysk vindkraft vill komma
            till Sverige och uppleva den svenska?
          </note>
          <note type="speaker">
            Anf. 243 JENS HOLM (V) replik:
          </note>
          <note>
            Herr talman! Anledningen till att jag tyckte att det var viktigt
            att begära replik på Josef Franssons anförande är att Sverigedemokraterna
            glider emellan i svensk politik – eller försöker i alla fall göra
            det. De bidrar sällan med konkreta förslag i form av motioner
            eller inspel, och de är med regeringen i mer än nio av tio fall
            då vi fattar beslut här inne. I det här fallet har man inte bidragit
            med någonting.
          </note>
          <note>
            Josef Fransson har nu chansen att i detta replikskifte berätta
            hur man vill stärka omsorgen om miljön i skogspolitiken. Det har
            nämligen varit en bärande del i mitt resonemang.
          </note>
          <note>
            Jag noterar också att Sverigedemokraterna å ena sidan säger att
            de vill främja järnvägen, men å andra sidan har de inga som helst
            synpunkter på det som kanske drabbar järnvägen mest: att man höjer
            banavgifterna så att det blir dyrare att transportera på järnväg
            och transportbolagen eller skogsindustrin känner sig tvungna att
            flytta över till motorvägen.
          </note>
          <note>
            Vad gäller samråd talar vi om att man ska samråda med kringboende
            före en slutavverkning. Jag vill understryka att många seriösa
            skogsägare redan gör det. Man har konkreta förfaranden för det
            här. Men vi tycker att det ska vara självklart att alla gör det,
            så att det inte blir så att människor som bor i närheten av en
            skog och kanske reser i väg på semester i några veckor kommer
            tillbaka och ser att skogen inte finns kvar. Man ska avisera i
            god tid; man ska ha en dialog med människor innan man gör slutavverkningen.
          </note>
          <note>
            Josef Fransson har fortfarande chansen att berätta på vilket
            sätt Sverigedemokraterna vill stärka miljöhänsynen i svenskt skogsbruk.
            Hittills har jag inte hört någonting.
          </note>
          <note type="speaker">
            Anf. 244 JOSEF FRANSSON (SD) replik:
          </note>
          <note>
            Herr talman! Jag tycker precis som många föregående talare, kanske
            framför allt från allianssidan, att frivilligheten och äganderätten
            är viktig.
          </note>
          <note>
            Jens Holm säger att det finns skogsägare som tar hänsyn till
            närboende och så vidare och har samrådsmöten, och det är väl jättebra
            att det kan funka. Då är det väl helt optimalt. Men det är inte
            det Jens Holm vill, utan han vill ha in det här i lagstiftningen
            och ge någon annan inflytande över enskilda markägare – på ett
            sätt jag egentligen har lite svårt att veta vad det skulle innebära,
            eftersom det preciseras så dåligt i reservationen. Det är lite
            oroväckande, och det visar någonstans hur man ser på äganderätten.
          </note>
          <note>
            I övrigt har vi, som jag sade tidigare, ett ganska omfattande
            avsnitt om skogspolitiken i vår skuggbudget. Där har vi jobbat
            fram en rad förslag; vi har bland annat ganska ordentliga satsningar
            på exempelvis Skogsstyrelsen och universitet som SLU och Linnéuniversitetet
            när det gäller forskning och rådgivning.
          </note>
          <note>
            Vi premierar dock äganderätten och frivilligheten, för det är
            i någon mening ledorden – inte den politik Jens Holm och Vänsterpartiet
            förespråkar, med en massa tvingande lagstiftning hit och dit som
            gör att man tappar makten över sina egna ägor.
          </note>
          <note type="speaker">
            Anf. 245 ROGER TIEFENSEE (C) replik:
          </note>
          <note>
            Herr talman! Josef Fransson talar mycket om konkurrenskraften
            för skogsindustrin, och jag kan hålla med Josef i den delen att
            konkurrenskraften för skogsindustrin som basnäring är extremt
            viktig.
          </note>
          <note>
            Skogsindustrin producerar bränsle och råvaror till sågverk, och
            i framtiden kan vi se att vi kan ersätta fossila råvaror till
            exempelvis kemiindustrin. Biobränslen ska ju ersätta fossila bränslen,
            och det är inte första gången Josef Fransson talar i lite klimatförnekande
            termer. Men det som gör biobränslen konkurrenskraftiga gentemot
            fossila bränslen är att fossila bränslen beskattas med koldioxidskatt.
            Vad jag förstår vill Sverigedemokraterna sänka koldioxidskatten.
            Hur ökar det skogsindustrins konkurrenskraft? Det är min första
            fråga.
          </note>
          <note>
            Den andra rör att skogsindustrin är en viktig exportnäring, och
            export sker ju till länder utanför Sverige. Ett av Sveriges viktigaste
            exportområden är EU, och Sverigedemokraterna vill vad jag förstår
            lämna EU. Då är min fråga till Josef Fransson: Hur underlättar
            det skogsnäringens exportmöjligheter?
          </note>
          <note type="speaker">
            Anf. 246 JOSEF FRANSSON (SD) replik:
          </note>
          <note>
            Herr talman! Huruvida vi lämnar EU eller inte ser jag inte hur
            det skulle påverka vår exportnäring. Vi säljer våra skogsråvaror
            därför att vi har en god produkt att sälja till ett konkurrenskraftigt
            pris. Det oroar mig föga att EU får tag på skogsprodukter närmare.
            Det är ju Sverige och Finland som har dessa produkter. EU är nog
            mer beroende av våra skogsprodukter än så.
          </note>
          <note>
            När det kommer till biobränslen har vi lite olika syn, jag, Roger
            Tiefensee och Centerpartiet, och det vet vi sedan tidigare. När
            det gäller att vi nu ska omvandla skog för att ersätta fossila
            bränslen har jag inga problem med att man avsätter ganska stora
            medel till exempelvis forskning och så vidare. Det jag har stora
            problem med är när man pumpar in mångmiljardbelopp i någonting
            som inte är i närheten av att kunna stå på egna ben på en konkurrensutsatt
            marknad. Det gör Sverige fattigare och påverkar samhället på en
            rad nivåer. Som jag sade i en annan debatt häromveckan är den
            ekonomiska utvecklingen och en god ekonomi hela förutsättningen
            för att kunna driva en bra miljöpolitik.
          </note>
          <note>
            Skogsnäringen är central i svensk ekonomi, som jag sade. Den
            får inte riskeras.
          </note>
          <note type="speaker">
            Anf. 247 ROGER TIEFENSEE (C) replik:
          </note>
          <note>
            Herr talman! Jag vet inte om jag behöver ringa en vän eller fråga
            publiken, men jag blev inte så mycket klarare av Josef Franssons
            svar.
          </note>
          <note>
            Syftet med EU är att underlätta handel. Okej, Sverigedemokraterna
            vill lämna EU. Då kommer vi att få en väldigt kraftig konkurrensnackdel
            från Finland, som är ett viktigt konkurrensland till oss när det
            gäller skogsnäringen. Ser inte Josef Fransson det?
          </note>
          <note>
            Skogsäringen är i en väldigt tuff konkurrenssituation. Vi har
            konkurrens från Finland, som ett grannland, men också från Kanada
            och andra globala spelare. Vi skulle inte behålla vår konkurrensfördel
            gentemot Finland och Kanada om vi skulle lämna EU, som jag uppfattar
            att Sverigedemokraterna vill.
          </note>
          <note>
            Josef Fransson säger att olika bränslen ska stå på egna ben på
            en konkurrensutsatt marknad. Vad menar du då? Min fråga byggde
            på att klimatförnekelsen från Sverigedemokraterna innebär att
            ni vill sänka koldioxidskatten. Ska jag tolka det du säger som
            att ni vill ha samma skattenivå på förnybara bränslen, alltså
            att förnybara bränslen inte ska vara skattebefriade? Det är viktigt
            att ha den skillnaden. Är det en vedskatt som vi har att se fram
            emot i Sverigedemokraternas budgetalternativ, eller vad är det?
            Förnybara bränslen är skattebefriade. Tycker Josef Fransson och
            Sverigedemokraterna att de ska skattebeläggas?
          </note>
          <note type="speaker">
            Anf. 248 JOSEF FRANSSON (SD) replik:
          </note>
          <note>
            Herr talman! Det jag tog upp i mitt anförande gällande koldioxidskatten
            var det faktum att alliansregeringen har infört kraftiga höjningar
            av drivmedelspriserna inom jord- och skogsbruk. Det har vi diskuterat
            många gånger här i kammaren, så det är väl inte någon nyhet direkt.
            Man får alltså betala mer för användning av fossila drivmedel
            i jord- och skogsbruksmaskiner.
          </note>
          <note>
            Inom jordbruket går många näringar på knäna, och många jordbrukare
            lägger ned och försvinner från Sverige. Vilken miljönytta har
            vi gjort när vi i stället ska importera från något annat land?
            Det är precis vad som händer. Jag menar att det som kommer att
            hända även med skogsbruket i Sverige, om vi inte är varsamma,
            är att man flyttar investeringar någon helt annanstans. Sverige
            blir fattigare, och vi får importera produkter snarare än exportera,
            som vi gör i det här fallet.
          </note>
          <note>
            När det gäller EU vill vi på lång sikt lämna EU. Det är vår absoluta
            ambition, men vi har aldrig sagt någonting annat än att vi är
            för att EU-området ska vara ett frihandelsområde. Nu kanske ni
            säger att man inte får plocka russinen ur kakan. Men ska EU då
            straffa oss och kasta ut oss ur frihandelsunionen därför att vi
            väljer att ställa oss utanför? Det tycker jag vore en väldigt
            märklig ordning och också ganska odemokratisk. Vi ser bara hur
            man nu i olika sammanhang vill sätta press på Schweiz och så vidare,
            så det skulle i och för sig inte förvåna mig.
          </note>
          <note>
            Som sagt: Framöver är det nog både ett och två länder som kommer
            att välja att lämna EU. Storbritannien ser väl ut att stå först
            i tur. Då tror jag nog att vi ska kunna komma överens om nya former
            av unionsbyggen.
          </note>
          <note type="speaker">
            Anf. 249 IRENE OSKARSSON (KD):
          </note>
          <note>
            Herr talman! Skogspolitik och frihet under ansvar är ett oerhört
            väsentligt ingångsvärde i den här diskussionen.
          </note>
          <note>
            Den här debatten rör ett antal motioner i betänkandet, men som
            vanligt använder vi dem i kammaren också till att tala om vad
            vi tycker i andra frågor.
          </note>
          <note>
            Skogsfrågorna har de senaste snart två åren varit heta i diskussionen.
            Man skulle kanske kunna säga att det började med Zarembaartiklarna
            i DN. Det fortsatte med miljömålsberedningsarbetet, som nu ligger
            för beredning i Regeringskansliet, och med en fossiloberoende
            fordonsflotta. Föregående talare lyckades ju med konststycket
            att inte ha en enda reservation och ändå inte yrka bifall till
            utskottets förslag och inte säga någonting om skogens betydelse.
          </note>
          <note>
            Det är fantasin som sätter gränser för vad man kan använda träfiber
            till. Häromdagen hörde jag att vi i dag exporterar så mycket massa
            till framför allt Asien att det skulle räcka till att göra kläder
            till alla oss svenskar för ett års konsumtion. Rätt eller fel,
            men jag studsade av glädje över den beskrivningen. Det är alltså
            träfibermassa som används för textilproduktion.
          </note>
          <note>
            Miljömålsberedningen har gjort ett antal viktiga markeringar
            som delvis kommer igen i betänkandet och som sagt bereds i Regeringskansliet
            just nu. Jag skulle dock vilja nämna några viktiga punkter för
            mig som kristdemokrat.
          </note>
          <note>
            Vi är som enskilda ägare, företag och stat satta att förvalta
            våra skogar så att vi värnar naturens robusthet och framtida möjligheter
            att producera varor och tjänster, inberäknat ekosystemtjänster.
            För att klara det måste vi avväga hur vi ska använda de resurser
            som står till buds, hur vi som beslutsfattare och ansvariga för
            lagar och regelverk formulerar dessa så att de fungerar i ett
            sammanhang.
          </note>
          <note>
            Regeringen gör i årets budget en viktig markering, och i betänkandet
            står följande: Regeringen har en tydlig ambition att skyddsvärda
            skogar inte ska avverkas utan bevaras antingen som formellt skydd
            eller som frivilliga avsättningar. Ytterligare värdefulla områden,
            såsom gammelskog, ska ges långsiktigt skydd och förvaltas väl.
          </note>
          <note>
            Med detta sagt, herr talman, vill jag också trycka på ägarrättens
            betydelse i sammanhanget. Vi kan inte ställa krav på markägare
            som avsevärt försvårar pågående markanvändning utan rimlig ersättning
            till dessa. Ansvariga myndigheter arbetar systematiskt med att
            utifrån de riktlinjer som finns inventera områden och se till
            att dessa prioriteras för att på lämpligt sätt ta till skyddsåtgärder
            där så är lämpligt och i samverkan med markägare.
          </note>
          <note>
            Miljömålsberedningen påtalar vikten av att vi har ett ekosystem
            i balans, att vi skapar långsiktighet i detta och ser över gränser.
            Vikten av skydd och skötsel gäller hela vårt landskap. Skogen
            kan inte skiljas från resten av marken. Vi måste tänka större
            och längre, tänka i helhet och långsiktighet. Det är generationsperspektiv
            som gäller och tilltro till markägare. Vi här i kammaren vill
            värna den natur vi har fått för kommande generationer, och jag
            förutsätter att de allra flesta markägare har precis samma synsätt.
          </note>
          <note>
            Sveriges skogsbruk ses av många som något unikt. Vi producerar
            mer skog nu än någonsin och har ändå mer skog på rot än någonsin.
            Skogen är fantastisk. Skogen är och kommer att vara en viktig
            faktor för att vi ska klara ett hållbart samhälle för våra barn
            och barnbarn.
          </note>
          <note>
            En del i detta är pilotprojektet Komet, som Kristina Nilsson
            nämnde. Här har Skåne visat att det finns goda möjligheter när
            man gör det i samverkan och har tilltro till markägare. Precis
            som Kristina tycker jag att det ska bli spännande att se resultatet
            av detta. Jag hoppas att vi också får se socialdemokrater rösta
            med och inte bara hålla med i detta sammanhang.
          </note>
          <note>
            Herr talman! Jag tror att det var Anita Brodén och Roger Tiefensee
            som tog upp det som regeringen använde Sveaskog till under förra
            mandatperioden. Vi lyckades då nå upp till det miljömål som var
            satt av tidigare regering och som man aldrig hade nått upp till
            om man hade fortsatt på det inslagna spåret. Vi kunde använda
            en större markreserv för bytesändamål.
          </note>
          <note>
            Nu har Miljömålsberedningen i sitt arbete föreslagit att Statskontoret
            i en utredning ska titta vidare på om vi kan fortsätta på den
            inslagna vägen och i så fall hur. Jag ser med spänning fram emot
            att ta del av den utredningen.
          </note>
          <note>
            Herr talman! Skogen är, som jag sagt tidigare, en viktig del,
            men landskapet, helheten, ekolandskapet och ekosystemtjänsterna
            som värnar det hela är ännu viktigare. Därför är det viktigt att
            se på det som Miljömålsberedningen håller på med och som kommer
            i nästa betänkande från oss, nämligen att skogen hänger ihop med
            jordbruket, betesmarken och ängen, att vattnet rinner från åkern
            in i skogen och vice versa. Avvattning och dikning är viktigt,
            men det är också viktigt att återställa.
          </note>
          <note>
            Det här är mycket komplexa frågor som måste få hanteras på ett
            sätt som gör att vi kan lämna ifrån oss ansvaret till nästa mandatperiod
            och till nästa generation politiker.
          </note>
          <note>
            Jag fick i förra veckan en dragning av Skogforsk om en del av
            detta. Det är lovvärt och viktigt att näringen själv satsar stora
            resurser på forskning och utveckling av plantmaterial, av teknik
            för hur man forslar ut skog och tillfogar minsta möjliga skada
            när man återbeskogar och så vidare. Det är mycket intressant och
            spännande att ta del av.
          </note>
          <note>
            Jag hoppas att vi kommer att ha detta för ögonen framöver. Jag
            tror att det gröna guldet snarare är den gröna lungan som vi ska
            se till att värna och vårda och använda till det som vi kan i
            alla möjliga sammanhang, inklusive värnandet av biologisk mångfald,
            och det kan vi göra genom frihet under ansvar.
          </note>
          <note>
            Herr talman! Jag yrkar bifall till utskottets förslag och avslag
            på samtliga motioner.
          </note>
          <note>
            Överläggningen var härmed avslutad.
          </note>
          <note>
            11 § Förskolan
          </note>
          <note type="speaker">
            Anf. 250 HÅKAN BERGMAN (S):
          </note>
          <note>
            Herr talman! Vi ska nu diskutera förskolan. Jag vill först yrka
            bifall till våra reservationer 1 och 4 i betänkandet.
          </note>
          <note>
            I december drabbades hela Skolsverige av en PISA-chock. Resultatet
            av den internationella undersökningen av svenska elevers resultat
            i naturkunskap, matematik och läsförståelse visade på ett fullständigt
            ras sedan den senaste undersökningen, och Sverige låg nu under
            genomsnittet i OECD. Än värre var att Sverige som land hade den
            sämsta utvecklingen av alla länder som deltog i undersökningen.
          </note>
          <note>
            Vi ska inte diskutera PISA här. Den handlar om grundskolan. I
            den debatten är ändå några lärdomar viktiga. En är att det blir
            allt viktigare att förskola och skola kompenserar barn som kommer
            från mindre studievana miljöer. En annan är att behoven av tidiga
            insatser ökar, av tidigt stöd till alla barn.
          </note>
          <note>
            Grunden för en bra utveckling för barn läggs i en förskola med
            hög kvalitet. En bra förskola utvecklar barns olika förmågor.
            En bra förskola ger barn trygghet och värme. Den stimulerar också
            barns naturliga nyfikenhet och lust att lära och gör det hela
            tiden med lek och glädje som grund.
          </note>
          <note>
            Barn som har gått i en förskola med hög kvalitet lyckas bättre
            i skolan. Särskilt viktigt är det för barn som kommer från familjer
            med låg utbildning eller som har mindre gynnsamma uppväxtförhållanden.
            Förskolan kan ge alla barn goda förutsättningar och därmed bidra
            till att minska framtida klyftor.
          </note>
          <note>
            Därför bör också fler barn få komma in i förskolan. Då är det
            bekymmersamt att regeringen skapar ekonomiska drivkrafter för
            att barn ska gå in i andra omsorgslösningar utan pedagogiska krav
            och inte till en förskola med hög kvalitet.
          </note>
          <note>
            Förskolan har ett kompensatoriskt uppdrag. Det har också skolan.
            När nu PISA visar att svensk skola arbetar allt mindre kompensatoriskt,
            varför skulle då inte samma tendenser och utveckling finnas i
            förskolan?
          </note>
          <note>
            Förskolan finns i dag i ett samhälle som förändras. Den möter
            fler barn med nya och olika behov. Den finns i ett samhälle med
            snabba förändringar och nya förväntningar från föräldrar och familjer.
            Den finns också i ett samhälle med växande ekonomiska och sociala
            klyftor. Förskolan möter både föräldrar med hög arbetsbelastning
            och stress, föräldrar och barn från andra länder och familjer
            som lever i en ekonomisk och social stress eller utsatthet. Fler
            barn tillbringar också allt längre tid i förskolans verksamhet.
          </note>
          <note>
            Allt detta påverkar också möjligheterna att utföra det uppdrag
            som läggs på personalen i förskolan. När jag möter förskollärare
            och förskolechefer i verksamheten berättar de ofta att de är glada
            åt det utökade pedagogiska uppdraget och den nya läroplanen. Samtidigt
            kan de uttrycka en oro, en tveksamhet och ibland nästan en vanmakt
            över hur de ska klara det. De vill klara uppdraget men känner
            att tiden inte alltid räcker till, att barngrupperna är för stora
            i förhållande till kraven och att administration och kringuppgifter
            tar tid från barnen. Vi tycker att den oron ska tas på största
            allvar.
          </note>
          <note>
            Herr talman! När vi ska bedöma om förskolan verkligen ger alla
            barn lika goda förutsättningar måste vi ställa frågor och inte
            bara se till vad som står i skollag och läroplan. Det första vi
            måste fråga oss är vilka förutsättningar förskolan och dess huvudmän
            har att klara detta. Det handlar om ekonomiska resurser, storleken
            på barngrupper, antal personal per barn, tillgången till pedagogiskt
            utbildad personal med mera.
          </note>
          <note>
            En förskola med hög kvalitet där barnen lär sig mycket och känner
            sig trygga kräver kompetent personal och små barngrupper. Vi är
            därför mycket oroade över att andelen riktigt stora barngrupper
            med över 20 barn har ökat. Vi behöver minska de stora barngrupperna.
          </note>
          <note>
            I detta sammanhang är vi oroade över och kritiska till att Skolverket
            i de nya råden för förskolan ändrar skrivningarna om gruppstorlekar.
            Risken är att barngrupperna ökar ytterligare.
          </note>
          <note>
            För att kunna minska barngrupperna framöver behöver vi fler förskollärare.
            I dag är det brist på sådana, och enligt Högskoleverket kommer
            det inom en 15-årsperiod att saknas 20 000 förskollärare om inte
            tillgången ökar. Vi har därför föreslagit att det ska utbildas
            1 000 fler förskollärare årligen som ett första steg för att kunna
            minska barngrupperna och höja kvaliteten i förskolan.
          </note>
          <note>
            Det andra vi måste fråga oss är hur vi i dag fördelar resurser
            till förskolans verksamhet. Fördelar vi resurser till förskolan
            efter behov eller enbart efter antalet barn? Och används i så
            fall den extra behovstilldelningen som ges till att möta barnens
            behov?
          </note>
          <note>
            Vi vet en del om det här. Både Skolinspektionen och Skolverket
            har granskat resursfördelningen och kommit fram till att de flesta
            kommuner fördelar pengar till förskolor huvudsakligen utifrån
            hur många barn de har, utan att ta hänsyn till behoven i barngruppen.
            Förskolor kan få lika mycket i anslag trots att de kan ha helt
            olika sammansättning av sina barngrupper och förutsättningar för
            sin verksamhet. Skolverket menar att detta system bidrar till
            att öka ojämlikheten i den svenska förskolan. Vi har därför föreslagit
            att skollagen ändras så att det tydligt framgår att resurser till
            förskolor ska fördelas efter behov.
          </note>
          <note>
            En tredje fråga som man kan ställa sig är om man vill att vi
            ska ge alla barn lika goda förutsättningar. Den handlar om hur
            vi säkerställer att alla förskolor har en hög kvalitet. Även om
            förskolan generellt sett har en hög kvalitet vet vi av forskningen
            att kvaliteten kan variera mellan kommuner, inom kommuner och
            mellan olika förskolor.
          </note>
          <note>
            Det som är avgörande för om förskolan ska nå läroplanens mål
            och vara den stimulerande lärandemiljö som ger barn bra förutsättningar
            är kvaliteten i de möten som sker mellan pedagoger och barn. Det
            är den enskilt viktigaste kvalitetsaspekt som forskningen pekar
            på.
          </note>
          <note>
            För att höja kvaliteten måste vi därför satsa på att utveckla
            personalens kompetens. Vi har föreslagit att personalen inom förskolan
            långsiktigt ska omfattas av en pedagogisk satsning som riktar
            sig till såväl förskollärare som barnskötare. Det kan handla om
            återkommande fortbildning och kompetensutvecklingsinsatser som
            ger tillgång till den senaste forskningen om hur man kan förbättra
            det pedagogiska arbetet. Det handla om learning studies och så
            kallat kollegialt lärande, det kan handla om fördjupad ämneskunskap
            men också om tillgång till återkommande kvalificerad handledning
            när det gäller relationer och förhållningssätt.
          </note>
          <note>
            I går hade utbildningsutskottet en intressant utfrågning om PISA-undersökningen.
            Där talades bland annat just om behoven av en mer klassrumsnära
            och verksamhetsnära kompetensutveckling – en kompetensutveckling
            som utgår från verksamhetens behov och vad som händer i klassrummet
            respektive förskolan. De exempel jag nämnde tidigare på en sådan
            nära kompetensutveckling infriar dessa önskemål. Att kontinuerligt
            arbeta med kompetensutveckling är en mycket viktig del och en
            förutsättning för att höja kvaliteten i förskolan.
          </note>
          <note>
            Herr talman! Vi föreslog i vårt budgetalternativ ytterligare
            och ökade satsningar till kompetensutveckling för lärare, förskollärare
            och annan personal inom förskolan. Men allianspartierna röstade,
            beklagligt nog, nej till detta. Det tycker vi var mycket synd.
          </note>
          <note>
            Med detta, herr talman, vill jag upprepa mitt tidigare bifall
            till reservationerna 1 och 4 i betänkandet.
          </note>
          <note type="speaker">
            Anf. 251 AGNETA LUTTROPP (MP):
          </note>
          <note>
            Herr talman! Jag börjar med att yrka bifall till reservationerna
            1 och 4.
          </note>
          <note>
            Förskolans uppdrag är att erbjuda barnen en god pedagogisk verksamhet
            där omsorg, fostran och lärande bildar en helhet. I Sverige är
            det betoning på lek och lärande i förskolan. Det ska vi vara stolta
            över och aldrig överge. Internationellt är Sverige en förebild
            när det gäller att förena omsorg och pedagogik. På engelska finns
            ett bra ord för det, som vi inte har någon motsvarighet till på
            svenska. På engelska heter det educare.
          </note>
          <note>
            Nästan en halv miljon barn går i förskolan i dag. Det är fler
            barn än någonsin. I dag går 113 000 barn på en avdelning som har
            20 barn eller fler. Det är ingen optimal miljö för något barn,
            och det ger inte de bästa förutsättningarna inför skolstarten.
            Att svika förskolebarn är ett svek mot barnens framtid. Att ta
            bort rekommendationerna i allmänna råd om antalet barn i förskolan
            är ett svek. Motiveringen att få kommuner inte håller gränserna
            är som att säga att vi struntar i att ha fartbegränsningar eftersom
            så många inte följer dem.
          </note>
          <note>
            Herr talman! Barnen blir elever, och med PISA-resultaten i ryggen
            måste vi kunna se vad som händer även före skolstarten. Barn föds
            inte som sjuåringar. Åren i förskolan ska ge grunden för ett livslångt
            lärande.
          </note>
          <note>
            I en forskningsrapport från Göteborgs universitet som heter Barns
            tidiga lärande menar forskarna att det finns en debatt om att
            många barn i Sverige mår dåligt och inte får den start man kan
            förvänta sig utifrån förskolans kvalitet, sett i ett internationellt
            perspektiv.
          </note>
          <note>
            Utvärderingar från Skolverket antyder att antalet barn i behov
            av särskilt stöd har ökat, att barngrupperna är för stora och
            att förskollärarna inte får förutsättningar att arbeta efter läroplanen.
            Och viktigast av allt: Barnen får inte en likvärdig start i livet
            på grund av kvaliteten i förskolan
          </note>
          <note>
            Till sist: I Skolverkets senaste allmänna råd med kommentarer,
            som heter Förskolan , sägs det att för att kunna bedöma barnets
            bästa krävs att ett barnperspektiv anläggs inför alla beslut eller
            åtgärder som rör barn. Det är ord som borde bli verklighet i alla
            verksamheter.
          </note>
          <note type="speaker">
            Anf. 252 CAMILLA WALTERSSON GRÖNVALL (M):
          </note>
          <note>
            Herr talman! Så underbart det är att få känna att man har hela
            kvällen på sig att diskutera den viktigaste frågan i hela riksdagen,
            nämligen den svenska förskolan!
          </note>
          <note>
            Svensk förskola är föremål för stort intresse där ute i världen.
            Vi har med all rätt anledning att vara stolta över den. Den tjänar
            som förebild i många länder världen över. Den har gjort att vi
            har störst andel förvärvsarbetande kvinnor, vilket i sin tur naturligtvis
            har spelat roll för vårt välstånd. På det sättet har den också
            spelat en stor roll för den svenska jämställdheten. I dag ser
            bland andra Tyskland, med världens bäst utbildade hemmafruar,
            på hur Sverige har gjort. Man använder Sverige som en förebild
            inte bara genom att bygga ut med fler platser utan också genom
            att titta på vår pedagogik och våra styrdokument. I Tyskland har
            man dock på ett sätt gått före Sverige; i den tyska lagen är det
            inte föräldrarna som har rätt till en omsorgsplats för sitt barn,
            utan där har man slagit fast att barnet har rätt till en förskoleplats.
          </note>
          <note>
            Detta är ett viktigt och spännande område, där vi har en organisation
            som heter Sweducare. Agneta nämnde educare här. Sweducare är en
            organisation som förbereder svensk förskola som nästa exporttjänst
            och som har gjort en förstudie av hur intresset ser ut. Man konstaterar
            att intresse absolut finns, men det finns än så länge bara ett
            fåtal aktörer som har kraft att ta sig an detta. Fortsättningen
            nu är att se vilka marknader man i första hand ska vända sig till.
            Och marknader finns! 150 delegationer per år kommer till Sverige,
            enligt Skolverket, för att titta på vår svenska förskola.
          </note>
          <note>
            Herr talman! Att svensk barnsyn och den svenska förskolepedagogiken
            med sina delar av lek, utveckling, omsorg och lärande skulle få
            göra sitt intåg i länder där barnsynen i dag skiljer sig ganska
            markant från den svenska känns som en av de viktigaste delarna
            i detta. Med hjälp av svensk förskola kan många runt om i världen
            få helt andra förutsättningar än i dag.
          </note>
          <note>
            Jag har under vintern och våren inlett en förskoleresa. Jag reser
            nu land och rike runt och besöker förskolor utifrån olika perspektiv.
            Det är i regel en fantastisk resa som visar på en fantastisk verksamhet
            där pedagogerna upplever att vi äntligen lyft förskolan och att
            den nu börjar märkas på det sätt som den förtjänar. Naturligtvis
            har alliansregeringens beslut om att göra den till en egen skolform
            spelat oerhört stor roll, liksom den reviderade Lpfö. Det förtydligade
            pedagogiska uppdraget har betytt ett stort lyft för förskollärarna,
            och till språk- och matematikuppdraget har naturvetenskap och
            teknik lyfts.
          </note>
          <note>
            Som mamma till en dotter i förskolan ser jag på många sätt det
            positiva i vad som händer inom bland annat det området, då hon
            är en stor konstruktör inom allt från Lego till lera. Man gör
            sina misstag som mamma, trots att man tror att man är medveten
            om både genusperspektiv och annat. Då jag berömde henne för hur
            fint hon byggde – man kan undra om jag gjorde det på samma sätt
            till henne som jag gör till hennes bröder – suckade hon djupt
            och tittade trött på mig och svarade: Jag bygger inte, jag konstruerar!
            Och det är precis vad hon gör; hon konstruerar de mest fantastiska
            saker. Och det händer de mest fantastiska saker i våra förskolor.
            Vårt ansvar är att det händer i alla landets förskolor, och dit
            är det en liten bit kvar.
          </note>
          <note>
            Förskolelyftet har varit viktigt, men det finns ett behov av
            fortbildning inom de nya inriktningarna naturvetenskap och teknik.
            Upplever man en brist när man är ute på studiebesök på förskolorna
            är det oftast just där. Alliansregeringen har varit lyhörd, och
            nu finns två nya utbildningar på plats. Den ena har inriktning
            på naturvetenskap och teknik, och den andra har inriktning på
            flerspråkighet och interkulturell kompetens. Den senare är naturligtvis
            oerhört viktig i ett land som är öppet och tar emot många med
            andra språk och från andra kulturer. Vi vet hur viktigt det är
            att både få behålla sitt eget språk och samtidigt utveckla det
            nya landets språk för att få goda möjligheter till en god utbildning
            och en god framtid.
          </note>
          <note>
            Jag träffade i måndags Tobias på Mariehage förskola i Malmö.
            Han har fått Skolverkets första stipendium som god manlig pedagog.
            Han var själv nästan generad över fokuset på honom som man eftersom
            han ville ha stipendiet för sina insatser som pedagog, och det
            hade han ju helt rätt i. Han och hans kollega Markus är dock en
            bristvara inom förskolan och oerhört viktiga. Manliga förebilder
            för de små barnen är något som alliansregeringen prioriterar,
            och vi vill hitta olika vägar för att män ska söka sig till yrket.
            Stipendiet tillföll hans avdelning och var naturligtvis ett välkommet
            tillskott som troligen bland annat skulle gå till en snickarbänk.
          </note>
          <note>
            Många är de reformer som omfattat förskolan, men tyvärr saknas
            några. Naturligtvis ska förskolechefens utbildning vara obligatorisk
            precis som rektorns, och naturligtvis ska förstelärarreformen
            omfatta även förskollärare. Det är med stor stolthet jag kan berätta
            att de moderatstyrda kommunerna Varberg och Ale nu inrättar förstelärartjänster
            också inom förskolan. Min förhoppning är att detta snart kommer
            att ske nationellt.
          </note>
          <note>
            Så kommer vi då till frågan om tillgänglighet. Vi är ett land
            som internationellt utmärker oss när det gäller stor tillgänglighet,
            men vi har också kommuner som inte klarar de fyra månader som
            lagen kräver. Kommunerna måste tillhandahålla en barnomsorgsplats
            inom fyra månader efter att behovet av den har anmälts. Flera
            kommuner har satt tuffare krav än så på sig själva och garanterar
            plats inom tre månader, men så har vi de där kommunerna som inte
            klarar lagens fyra månader.
          </note>
          <note>
            Ständigt återkommande är sossarnas så kallade stora skyltfönster,
            Göteborg, där det här varit ett ständigt bekymmer under snart
            så lång tid som det går att minnas. Man klarar inte av att leva
            upp till de fyra månaderna. I den statistik som finns att tillgå
            gömmer sig också gott om exempel på familjer som erbjudits förskoleplats
            så långt bort från hemmet att det i praktiken varit omöjligt att
            tacka ja. Och har man tackat nej har Göteborg på papperet levt
            upp till kraven, men det har man knappast i verkligheten. Inte
            i den verklighet som är barnfamiljernas i alla fall.
          </note>
          <note>
            Herr talman! Hur ser det då ut i övriga Sverige med tillgängligheten?
            Ja i den likaledes S-styrda staden Malmö är läget ännu mer prekärt.
            Där är det en bit över 1 000 barn som inte kommer att få en förskoleplats
            inom föreskriven tid. Och då är jag förmodligen ändå modest i
            bedömningen av antalet. Efter besök i Malmö kan jag väl säga att
            man inte har koll på läget. Det känns snarare som att man tappat
            kontrollen. Där möter man föräldrar som är oroliga för att förlora
            sitt jobb.
          </note>
          <note>
            Arbetslinjen och en god och ökande välfärd är naturligtvis beroende
            av att en tillförlitlig barnomsorg kan tillhandahållas. De enskilda
            individernas möjligheter att hantera sina arbeten och sin personliga
            ekonomi är också beroende av att de kan förlita sig på en barnomsorgsplats
            enligt de föreskrivna fyra månaderna som de naturligtvis planerar
            efter.
          </note>
          <note>
            Regeringen gav därför uppdraget som resulterade i SOU 2013:41
            om förskolegaranti som just nu bereds på departementet. Där konstaterade
            man att det är totalt 36 kommuner som rapporterar dröjsmål för
            de barn som anmäldes till förskolan i maj och oktober 2012. 19
            kommuner bedömdes ha större problem än andra. Och – surprise,
            surprise! – alla stadsdelar i Malmö svarade inte på enkäten, och
            det gjorde inte heller Majorna-Linné i Göteborg eller Upplands-Väsby.
            Men att de har problem vet vi ju sedan tidigare. S-styrda Göteborg
            och S-styrda Malmö klarar alltså inte av detta. Det handlar om
            Sveriges andra och tredje stad.
          </note>
          <note>
            Jag läser nu det ställningstagande vi har i betänkandet från
            S och V: Vi anser att platsgarantin bör ses över. Det är viktigt
            att föräldrar kan lita på att de verkligen får en förskoleplats
            inom fyra månader som platsgarantin utlovar. Antalet kommuner
            som inte lever upp till platsgarantin har ökat kraftigt de senaste
            åren. Därför är det viktigt att kommunerna har både tydliga krav
            på sig och goda förutsättningar att klara platsgarantin. Föräldrarnas
            möjlighet att hävda sin rätt till förskoleplats gentemot kommunen
            behöver stärkas. Regeringen bör vidta åtgärder enligt vad som
            anförs ovan.
          </note>
          <note>
            Ja, vad ska man säga? Det blir ju nästan skrattretande. Det är
            inte svårt att hålla med. Kanske ska Håkan Bergman och Ibrahim
            Baylan ta sina sossekompisar som styr i Göteborg och Malmö ordentligt
            i örat? Eller ska vi se till att vitesförelägga dem riktigt ordentligt?
            Eller ska vi se till att de får ersätta alla de familjer som i
            dag står utan plats och inte vet hur de ska komma till rätta med
            sin situation? Jag säger att de slår in öppna dörrar. Den SOU
            jag hänvisar till hanterar just dessa frågor, och de största problemen
            vet vi ju var de finns. Sopa framför egen dörr, finns det något
            som heter.
          </note>
          <note>
            Men hur ser det då ut i alliansstyrda Stockholm? Ja, man kan
            ju tro att det skulle vara ännu mer bekymmersamt där med det tryck
            som den staden upplever. Men inte nog med att alla stadsdelarna
            klarar fyramånadersregeln, utan man klarar det också inom tre
            månader. Men, herr talman, då blir frågan man ställer sig om inte
            detta sker på bekostnad av väldigt stora barngrupper. Nej, inte
            heller det. I Stockholm var genomsnittet på en avdelning 2006
            16,6 barn medan det i Göteborg var 17,1 och i Malmö 17,1. År 2012
            var siffrorna 15,2 i Stockholm medan det gått åt helt andra hållet
            i Göteborg där genomsnittet var 17,6 barn. Och, lyssna nu, i Malmö
            var det 18,1. Stockholm intar plats 28 i landet, Göteborg plats
            207 och Malmö plats 231.
          </note>
          <note>
            Vi hör mycket skrävel om satsningar på välfärden från oppositionen.
            Därför är det mycket intressant att granska dem där de styr, för
            där visar verkligheten någonting helt annat. Satsningarna på välfärden
            finns inte, medan Alliansen har levererat.
          </note>
          <note>
            Jag yrkar bifall till förslaget i betänkandet och avslag på reservationerna.
          </note>
          <note type="speaker">
            Anf. 253 HÅKAN BERGMAN (S) replik:
          </note>
          <note>
            Herr talman! Jag skulle vilja börja med att ta upp det som jag
            pratade om i mitt inledningsanförande. I dag ser vi inte minst
            i och med resultaten från PISA-undersökningen ett allt större
            behov av tidiga insatser och tidigt stöd till barn i både förskola
            och skola, framför allt till barn som kommer från mindre studievana
            hem eller från tuffa förhållanden. Jag talade mycket om att förskolan
            behöver utveckla sitt kompensatoriska arbete.
          </note>
          <note>
            Ni har sagt nej till våra förslag om att förtydliga och utveckla
            förskolans kompensatoriska uppdrag. Varför gör ni det? Tycker
            ni inte att det är viktigt att särskilt betona och utveckla den
            här delen av uppdraget när mycket pekar på att utvecklingen går
            åt ett helt annat håll, åt att Sverige har blivit sämre på att
            kompensera barn och ungdomar som kommer från mindre gynnsamma
            förhållanden?
          </note>
          <note type="speaker">
            Anf. 254 CAMILLA WALTERSSON GRÖNVALL (M) replik:
          </note>
          <note>
            Herr talman! Jag uppehöll mig också ganska länge i mitt anförande
            vid hur mycket vår alliansregering har gjort för att betona vikten
            av en god och bra svensk förskola. Det handlar om att göra den
            till en egen skolform och att lyfta det pedagogiska uppdraget.
            Är det någon regering som har lyft fram och fokuserat på det pedagogiska
            uppdraget och på det kompensatoriska inslaget är det alliansregeringen.
          </note>
          <note>
            Vi har satsat på olika fortbildningar genom Förskolelyftet men
            också dem jag pekade på som handlar om naturvetenskap och teknik.
            Även satsningarna som gäller språkutveckling och kulturdelar är
            tecken på att vi har satsat på det kompensatoriska uppdraget i
            ett land som är öppet och tar emot en hel del människor från andra
            kulturer.
          </note>
          <note>
            Min fråga till Håkan Bergman är: Hur gör vi för att ta emot alla
            barn som inte får någon plats? Hur gör man i de S-styrda städerna
            som jag pekade på där det inte finns en förskoleplats att gå till
            och där föräldrarna i dag är oerhört oroliga över att inte kunna
            behålla sina jobb? Hur tänker ni socialdemokrater där?
          </note>
          <note type="speaker">
            Anf. 255 HÅKAN BERGMAN (S) replik:
          </note>
          <note>
            Herr talman! Ja, det kompensatoriska uppdraget är viktigt. Det
            är rätt att vi har fått en ny skollag, vi har fått en ny läroplan
            för förskolan och vi har fått ett utvecklat kunskapsuppdrag. Problemet
            är bara om man skriver och säger vad som gäller, men de som arbetar
            i verksamheten känner att de inte får ihop det. Många känner att
            det är ett bra uppdrag, och de vill gärna göra det. Men tiden
            räcker inte till. Barngrupperna är för stora.
          </note>
          <note>
            Samhället har förändrats, och vi möter barn med många skiftande
            behov. Då borde man fundera över: Vad är det mer som regeringen
            borde göra för att hjälpa till på olika sätt?
          </note>
          <note>
            Jag pekade på några saker. Jag pekade på att vi behöver ha en
            mycket skarpare lagstiftning för hur man fördelar resurser. Det
            är också nödvändigt att tillföra resurser, kanske för att minska
            stora barngrupper. Jag tror att Skolverket och Skolinspektionen
            verkligen måste titta på hur det ser ut i verkligheten. Fungerar
            det kompensatoriska uppdraget?
          </note>
          <note>
            Risken är att vi kanske kommer att se samma utveckling i förskolan
            som vi har sett i PISA, att barn inte får det stöd de behöver
            och att vi inte får den utveckling som vi önskar genom den nya
            läroplanen.
          </note>
          <note type="speaker">
            Anf. 256 CAMILLA WALTERSSON GRÖNVALL (M) replik:
          </note>
          <note>
            Herr talman! I mångt och mycket är nog jag och Håkan Bergman
            överens, bland annat om vikten av förskolan. Det är alltid skönt
            att ha en politisk kollega som brinner för den svenska förskolan
            och som också vet vilken vikt den har, inte minst för de barn
            som är i behov av störst stöd.
          </note>
          <note>
            Vi har försökt se till att få en förbättrad förskola, inte minst
            genom utbildningssatsningarna. Förskolepedagogerna var en yrkesgrupp
            som var oerhört eftersatt när det gällde fortbildningsinsatser.
            Vi kan redan se, och våra huvudmän är övertygade om, förbättringar
            i kvaliteten efter de satsningar som alliansregeringen har gjort.
            Men man har inte stoppat här. Nya fortbildningsinsatser tar vid,
            och detta måste man ständigt utvärdera och utveckla.
          </note>
          <note>
            Det blir kanske återigen besvärligt om man är socialdemokrat
            när det gäller resurser och att tillföra det. Det är nämligen
            kommunalt huvudmannaskap, och vi kan ta del av hur det ser ut
            i 290 kommuner runt omkring i Sverige. Det finns kommuner som
            prioriterar, som satsar på förskolan och lägger de resurser som
            krävs. De ser till att grupperna är oerhört små. Men det finns
            också kommuner där grupperna växer och där personalen känner en
            allt större maktlöshet.
          </note>
          <note>
            Jag lade märke till att du inte svarade på frågan i min förra
            replik, men vi kanske får ett annat tillfälle för att utveckla
            detta.
          </note>
          <note>
            Ni behöver nog gå hem och sopa framför egen dörr när det gäller
            det här. De största bristerna ser vi faktiskt i de socialdemokratiska
            kommunerna.
          </note>
          <note type="speaker">
            Anf. 257 AGNETA LUTTROPP (MP) replik:
          </note>
          <note>
            Herr talman! Jag fortsätter lite grann där Håkan slutade. Barn
            i behov av särskilt stöd finns i förskolan i samma utsträckning
            som i skolan, det vill säga bortåt 20 procent. Det är alltså stöd
            som barnen har rätt till enligt skollagen. Men verkligheten ser
            tyvärr alltför sällan ut på det sättet.
          </note>
          <note>
            Nyligen redovisade tidningen Chef &amp; Ledarskap att 42 procent
            av förskolecheferna uppger att de tvingas neka barn i behov av
            särskilt stöd det de behöver och har rätt till. Det kan inte vara
            en utveckling som någon av oss tycker är bra. Men frågan är hur
            man ska hantera det, också med tanke på de stora förskolegrupperna.
            Vilken kommun det än är i är det helt fel, som du själv nämnde.
          </note>
          <note>
            Det blir ännu märkligare att Skolverket har tagit bort rekommendationen
            om antalet barn samtidigt som det sväller. Tycker ni som alliansparti
            att det var bra att ta bort rekommendationerna, utifrån barnens
            rätt?
          </note>
          <note type="speaker">
            Anf. 258 CAMILLA WALTERSSON GRÖNVALL (M) replik:
          </note>
          <note>
            Herr talman! Jag befinner mig väldigt ofta ute på studiebesök
            på olika förskolor. Man känner ganska snabbt på en förskola om
            den är väl fungerande eller inte. Det känns i luften, det känns
            bland barnen och det känns också bland de pedagoger man möter
            och vilken attityd de har. Väldigt ofta är det förknippat med
            det ledarskap de har, och det ledarskap som de naturligtvis i
            sin egenskap av pedagoger utövar.
          </note>
          <note>
            Det är märkligt att det inte alltid är beroende av hur många
            barn det är. Ibland kan man bli förvånad över hur många barn som
            vistas i lokalen. Det som forskningen tydligt visar, precis som
            Andreas Schleicher säger när han pratar om PISA-studien och om
            vad vi gör för fel i Sverige och vad vi bör satsa på, är att kvaliteten
            på våra pedagoger är det viktigaste.
          </note>
          <note>
            Jag säger inte att vi ska ha stora grupper. Vi vet att de allra
            minsta barnen inte kan vara i för stora grupper när det gäller
            anknytning och relationer och så vidare. Men det har i väldigt
            hög utsträckning att göra med den kompetens som våra pedagoger
            har.
          </note>
          <note>
            Om man dessutom har varit med och rest med Solveig Sunnebos och
            Helianthus förskolebussar blir kvadratmeter och gruppstorlekar
            ännu mer malplacerat. I en modern förskola och med rätt kompetens
            är det inte helt och hållet det som vi ska fokusera på.
          </note>
          <note>
            Däremot är det intressant att se på hur många pedagoger vi har
            och vilken utbildning de har.
          </note>
          <note type="speaker">
            Anf. 259 AGNETA LUTTROPP (MP) replik:
          </note>
          <note>
            Herr talman! Det här är standardsvar.
          </note>
          <note>
            Självklart beror mycket på vem som är pedagog och hur pedagogen
            är. Det är likadant som i skolan. Det säger jag ingenting om.
          </note>
          <note>
            Min ingång var främst barn i behov av särskilt stöd, barn som
            inte hittar det knä de behöver eller den omedelbara närhet de
            kräver för att kunna utvecklas. Om 42 procent av förskolecheferna
            säger att de inte har den möjligheten är det viktigt. De här barnen
            blir elever. Ska man satsa, vilket också sades i går, och Sverige
            satsar senare än andra länder, då är det dags att satsa även på
            förskolan.
          </note>
          <note>
            Nu har en hel del förskolor speciallärare eller specialpedagoger
            men långt ifrån alla. Jag är mycket ute i förskolorna eftersom
            jag från början är förskollärare. Det är alltså en miljö som jag
            känner till väl. Man hör förskollärarnas frustration över att
            inte kunna göra det som de skulle kunna göra om grupperna var
            mindre. Det är någonting som vi verkligen inte får glömma. Vi
            måste lyssna på dem som är med barnen en stor del av dagen.
          </note>
          <note type="speaker">
            Anf. 260 CAMILLA WALTERSSON GRÖNVALL (M) replik:
          </note>
          <note>
            Herr talman! Det är klart att jag inte kan göra annat än dela
            Agneta Luttropps oro för de barn som är i behov av särskilt stöd
            och vill att de ska få vistas i tillräckligt små grupper. För
            dem är gruppstorleken oftast viktigare än för andra barn.
          </note>
          <note>
            Även jag träffar pedagoger som känner sig frustrerade över att
            de inte alltid lyckas tillräckligt väl med sitt uppdrag. Eftersom
            jag själv är pedagog skulle jag vilja säga att det är en yrkessjukdom.
            Man känner ständigt att man inte lyckas hundraprocentigt med sitt
            uppdrag och skulle vilja ha bättre förutsättningar för det.
          </note>
          <note>
            I de förskolor som fungerar väldigt väl har de en förmåga att
            organisera. Så sent som i måndags träffade jag jätteduktiga pedagoger
            som när vi ställde frågor om hur de organiserade grupperna sade
            att den frågan egentligen inte går att svara på eftersom de som
            professionell yrkesgrupp alltid organiserar om grupperna efter
            de behov de ser att barnen har. De pekade på att de kunde ha grupper
            som kanske bestod av fem barn, och ännu färre i något fall. De
            kunde också ha större grupper som fungerade alldeles utmärkt.
          </note>
          <note>
            Vi ska ta den här frågan på största allvar. Vi måste se till
            att det finns ytterligare specialpedagoger. Antalet specialpedagoger
            i förskolan har ökat, vilket är mycket glädjande. Det är mycket
            tack vare alliansregeringens satsningar och dess markering av
            att vi behöver specialpedagoger i alla de svenska skolformerna.
          </note>
          <note>
            Jag tror att vi genom ökad kompetens och ökad fortbildning av
            våra pedagoger, genom att höja kvaliteten på våra pedagoger, kommer
            att bättre kunna arbeta med barnen, speciellt med de barn som
            är i behov av särskilt stöd.
          </note>
          <note type="speaker">
            Anf. 261 TINA ACKETOFT (FP):
          </note>
          <note>
            Herr talman! Egentligen är det väldigt lite som behöver läggas
            till det som övriga ledamöter har sagt, men låt mig ändå göra
            det.
          </note>
          <note>
            Den svenska förskolan är unik till sin karaktär och den verksamhet
            som alltid hamnar i topp när vi gör brukarundersökningar. Skolverkets
            senaste föräldraenkät visar att 95 procent av föräldrarna är nöjda.
            Det kan vi jämföra med en tidigare hög siffra men som dock var
            lägre. År 2005 var den siffran 90 procent. Det är alltså 5 procent
            som anser att det är bättre verksamhet nu än 2005. Den svenska
            förskolan är helt enkelt väldigt bra generellt. Från att ha varit
            en del av familje- och jämställdhetspolitiken integrerades förskolan
            genom den nya skollagen och är nu en egen skolform.
          </note>
          <note>
            Folkpartiet och Alliansen har höga ambitioner för förskolan.
            Regeringen har gjort omfattande satsningar och insatser för att
            göra förskolan ännu bättre. Det har skett i form av vidareutbildning
            av personalen, forskarutbildning, ny lärarutbildning. Sammantaget
            har dessa reformer gjort att vi snabbt kunnat se ett ökat söktryck
            till förskollärarutbildningarna, vilket varit mycket välkommet
            eftersom bristen på väl utbildade förskollärare är en av de stora
            utmaningar vi står inför. Till det kommer naturligtvis behovet
            av karriärreformer och höjda löner även inom förskolesektorn.
          </note>
          <note>
            Drygt 83 procent av alla 1–5-åringar går i förskolan i dag. Andelen
            barn i åldrarna 3–5 år som är inskrivna i förskolan fortsätter
            att öka och uppgick hösten 2012 till drygt 94 procent. Samma höst
            fanns det 90 600 årsarbetare i förskolan, en ökning med 1 700
            jämfört med året innan. Trots att fler barn gick i förskolan jämfört
            med året innan var både den genomsnittliga barngruppens storlek
            och personaltätheten oförändrad. Den var oförändrad, trots att
            vi hade ett mycket större antal barn i verksamheten.
          </note>
          <note>
            Till det kommer att det 2010 infördes en allmän avgiftsfri förskola
            även för treåringar. Alla barn ska erbjudas minst 525 timmar om
            året i förskolan från och med höstterminen det år de fyller tre.
            Det görs för att fler barn ska få tillgång till förskolan och
            för att ingen familj av ekonomiska skäl ska behöva avstå från
            att låta sina barn delta i verksamheten. Det är en viktig princip
            om man ser förskolan som barnets rätt och ett medel för att kompensera
            för olika förutsättningar i olika hem.
          </note>
          <note>
            Både PISA- och Pirlsundersökningarna visar att elever som gått
            i förskolan har bättre skolresultat än de som inte gjort det.
            Rätt till heltid i förskolan för alla barn, även för dem vilkas
            föräldrar är föräldralediga eller arbetslösa, är en fortsatt ambition
            för mig och Folkpartiet. Förskolan är som sagt till för barnen
            oavsett föräldrarnas sysselsättning.
          </note>
          <note>
            Enligt skollagen ska kommunen erbjuda barnet förskola inom fyra
            månader från det att vårdnadshavare anmält önskemål om det. Ett
            antal kommuner har som vi hört inte klarat detta. Skolinspektionen
            får därför tillsynsärenden och kan då besluta om vitesföreläggande
            gentemot kommunen. För närvarande bereds i Regeringskansliet ett
            ärende om nationell förskolegaranti, något som Folkpartiet har
            drivit och kommer att fortsätta att driva tills den finns på plats.
            Om kommunen inte klarar sitt åtagande ska familjen få ersättning
            för att kunna ordna barnomsorgen på egen hand.
          </note>
          <note>
            Herr talman! Jag är skåning – det hörs på min diftong – och kan
            inte låta bli att lyfta fram Sveriges tredje stad, Malmö. Den
            är konstant växande och har en extremt ung befolkning. Malmö har,
            trots befolkningsprognoser som länge visat på en ökning av antalet
            barn i förskoleålder, inte byggt ut tillräckligt med platser.
            Det har pågått under många år, det är ingen ny tendens, och även
            i år byggs det färre platser än vad det faktiska behovet är.
          </note>
          <note>
            I Radio Malmöhus kunde vi häromveckan höra arga föräldrar, ledsna
            föräldrar, uppgivna föräldrar, gråtande föräldrar, föräldrar som
            hade sagt upp sitt arbete för att de inte fick någon barnomsorg.
            Samtidigt har man i denna kommun, den tredje största i Sverige,
            en väldigt njugg inställning till privata alternativ, vilket hade
            kunnat vara en del av lösningen vad gäller antalet platser. Det
            hade också kunnat ge ökad valfrihet till föräldrar och barn.
          </note>
          <note>
            Socialdemokraterna har styrt Malmö i 20 år i följd. De senaste
            mandatperioderna har de dessutom gjort det tillsammans med vapendragarna
            Vänsterpartiet och Miljöpartiet. De har alltså kunnat fatta precis
            vilka beslut de velat och har absolut ingenting att skylla på.
            Men uppenbarligen är de inte kapabla, och de är totalt ansvarslösa
            när det gäller en av kommunens grundläggande uppgifter, att ge
            omsorg och utbildning till barnen och ge föräldrarna möjligheter
            att verka där.
          </note>
          <note>
            Malmö är ett tydligt exempel, herr talman, på hur Socialdemokraternas,
            Vänsterpartiets och Miljöpartiets förskole- och skolpolitik ser
            ut i realiteten, inte bara i vackert skrivna reservationer. Den
            är ett förödande slag mot alla barnfamiljer i Sverige, och jag
            hoppas att vi efter valet kan få till stånd en ändring även i
            Malmö.
          </note>
          <note>
            Herr talman! Jag yrkar bifall till utskottets förslag i betänkandet
            och avslag på reservationerna.
          </note>
          <note>
            I detta anförande instämde Camilla Waltersson Grönvall (M).
          </note>
          <note type="speaker">
            Anf. 262 HÅKAN BERGMAN (S) replik:
          </note>
          <note>
            Herr talman! Nu tar Tina Acketoft i så det smäller. Vissa saker
            bestämmer regeringen över och andra saker bestämmer kommunerna
            över. Ibland kan staten inte ha synpunkter på den kommunala verksamheten
            eftersom det är kommunen som bestämmer. Andra gånger kan nationella
            politiker ha synpunkter på den kommunala verksamheten.
          </note>
          <note>
            Jag måste erkänna att jag inte känner till förutsättningarna
            i Malmö. Jag känner inte heller till förutsättningarna i Göteborg,
            men vi har en kamrat närvarande på Göteborgsbänken, och jag kan
            konstatera att Göteborg klarar platsgarantin. Det har de gjort
            det senaste året.
          </note>
          <note>
            Man har bekymmer i Göteborg och Malmö därför att det är snabbt
            växande städer. Malmö är också en kraftigt segregerad stad med
            stora utmaningar. Det påverkar naturligtvis prioriteringar som
            man måste göra i kommunalpolitiken och den kommunala verksamheten.
            Men det är inget försvar för att platsgarantin inte fungerar i
            de städerna eller i andra städer.
          </note>
          <note>
            Jag kan ta Örebro som exempel. I Örebro har kommunledningen tillskapat
            1 000 nya förskoleplatser under bara några år. Det beror på att
            Örebro växer oerhört snabbt. Man har klarat det. Det görs enorma
            ansträngningar just i de växande städerna. Men det kan finnas
            många faktorer som gör att man inte klarar platsgarantin.
          </note>
          <note>
            Platsgarantin gäller. Det är vårt besked från Socialdemokraterna
            nationellt. Fungerar den inte ska den förtydligas ytterligare.
            Vi får vänta och se vad propositionen innehåller. Sedan kan vi
            ta den diskussionen.
          </note>
          <note type="speaker">
            Anf. 263 TINA ACKETOFT (FP) replik:
          </note>
          <note>
            Herr talman! Vi har 290 kommuner i Sverige, så vi kan stå och
            bolla kommuner mellan oss hur vi vill, Håkan Bergman. Faktum är
            att platsgarantin inte har fungerat i Malmö på många år. Vi har
            haft en konstant befolkningsökning i Malmö. Den är lätt att förutse,
            eftersom den har sett likadan ut under lång tid. Trots detta har
            vi gråtande föräldrar, ledsna föräldrar, arga föräldrar, föräldrar
            som har sagt upp sig på arbetet för att de inte får barnomsorg
            – i en kommun som har varit styrd av socialdemokrater i 20 år,
            den senaste perioden med god hjälp av Vänsterpartiet och Miljöpartiet.
          </note>
          <note>
            Det är klart att jag är upprörd när jag ser på detta förfall
            i en kommun som skulle kunna ha en så oändlig potential. Håkan
            Bergman säger att det är den kraftiga segregationen som är problemet.
            Men det har sett likadant ut i Malmö de senaste 20 åren. Den socialdemokratiska
            ledningen har inte förmått råda någon som helst bot på detta.
          </note>
          <note>
            Jag kan åter hälsa Håkan Bergman att det är jättefint med platsgaranti
            och att vi verkligen hoppas att vi får den på plats. Dessutom
            har vi nu ett lagkrav som ska skrivas in om att resursfördelningen
            ska ske på ett bättre sätt än vad som varit fallet. Resursfördelning
            och platsgaranti är jättebra, men till syvende och sist borde
            kommunen ha tagit itu med detta för 20 år sedan.
          </note>
          <note type="speaker">
            Anf. 264 HÅKAN BERGMAN (S) replik:
          </note>
          <note>
            Herr talman! Min och vår uppfattning är att alla kommuner som
            inte klarar platsgarantin borde göra stora ansträngningar för
            att klara den. Det gäller oavsett vilken majoritet som styr kommunen.
            Platsgarantin gäller. Där den inte gäller ska den påtalas och
            förtydligas. Det finns redan i dag, som Tina Acketoft själv sade,
            möjligheter att utfärda sanktioner mot kommuner i detta sammanhang.
          </note>
          <note>
            Men jag tror att man ska ha en utgångspunkt klar för sig, även
            i den debatt som eventuellt kommer om en proposition kring platsgarantin:
            Det finns inte någon kommun i Sverige som inte försöker klara
            platsgarantin. Det är min uppfattning. Jag tror inte att det sitter
            kommunalpolitiker runt om i Sverige och säger att de struntar
            i detta. I varje fall där man inte klarar platsgarantin finns
            det säkert flera olika anledningar till att så inte är fallet.
            Jag tror inte att man medvetet prioriterar bort att erbjuda förskoleplatser
            till familjer som är i behov av det, och jag tror att de kommunalpolitiker
            vi har är ganska kloka och ser vad det är man behöver göra.
          </note>
          <note>
            Men det kan variera mellan kommuner. Det kan finnas överklaganden
            som gör att man inte kan bygga. Det kan ske en snabb befolkningstillväxt.
            Det kan finnas andra utmaningar som kommunen möter och som gör
            att man kanske inte har de resurser som behövs.
          </note>
          <note>
            Vårt besked är att platsgarantin gäller och att den behöver förtydligas.
            Vi får se vad en eventuell proposition innehåller när den kommer
            och ta ställning till den då.
          </note>
          <note type="speaker">
            Anf. 265 TINA ACKETOFT (FP) replik:
          </note>
          <note>
            Herr talman! Håkan Bergman räknade upp en mängd ursäkter för
            att vissa inte lever upp till platsgarantin, samtidigt som han
            säger att alla borde leva upp till den. Jag tror att det är precis
            detta som är problemet. När det väl kommer till kritan och Malmö
            ska prioritera i sin kassa går inte pengarna till förskoleplatser.
            Det är uppenbart. Det är därför vi har gråtande föräldrar och
            föräldrar som blivit tvungna att säga upp sig från arbetet. När
            det väl kommer till kritan prioriterar inte Socialdemokraterna,
            Vänsterpartiet och Miljöpartiet i Malmö barnfamiljerna.
          </note>
          <note>
            Anf. 266 ULRIKA CARLSSON i Skövde (C):
          </note>
          <note>
            Herr talman! Jag börjar med det formella och kanske också lite
            tråkiga. Jag yrkar bifall till förslaget i betänkandet och avslag
            på motioner och reservationer.
          </note>
          <note>
            Precis som vi har kunnat höra från mina två allianskolleger är
            förskolan den första viktiga grundstenen i det livslånga lärandet.
            Det engagemang som både Tina Acketoft och Camilla Waltersson Grönvall
            visat går inte att missta sig på. Det här är en fråga som engagerar
            oss och alliansregeringen på allra bästa sätt.
          </note>
          <note>
            Den svenska förskolan är något att vara stolt över. När Karin
            Söder var socialminister på 70- och 80-talet byggde man ut barnomsorgen
            i Sverige, framför allt för barnens möjligheter, men givetvis
            också för föräldrarnas möjligheter att delta i arbetslivet. Valfriheten
            var en viktig fråga då, precis som i dag.
          </note>
          <note>
            Jag vill gå ett par decennier bakåt i tiden och ge lite av min
            egen personliga erfarenhet. Till de tillfällen som man som förälder
            minns allra klarast hör kanske det första besöket på förskolan.
            Jag minns hur förskolläraren besökte oss i vårt hem och pratade
            med oss om det viktigaste vi hade, nämligen dottern. Jag minns
            hur man så professionellt arbetade med det pedagogiska ansvaret,
            men också omsorgen och tryggheten. Jag kan alltid minnas Kristina
            och Ritva och deras knän som fanns när någon hade slagit sig,
            men också sångstunderna och alla andra olika delar som på olika
            sätt format en. Det var verksamheter som var viktiga då på Backsippans
            förskola i Skultorp och som är det ännu i dag. Jag vet också att
            det finns ganska många kvar som fortfarande arbetar och trivs
            bra i den verksamheten.
          </note>
          <note>
            Det är så viktigt att den där helheten finns för att stimulera
            utveckling och lärande i en trygg miljö. Centerpartiet och alliansregeringen
            har gjort ett stort antal saker också för den första delen av
            utbildningskedjan, till exempel kompetensutveckling av förskollärare,
            det så kallade Förskollärarlyftet, där även barnskötare och förskolechefer
            varit en del, översynen av läroplanen med ett förstärkt pedagogiskt
            uppdrag, skollagen, som väldigt tydligt markerar det första steget
            och hur viktig förskolan är, och forskarskolor för förskollärare.
            Det finns en ganska lång rad saker som man gjort för att stärka
            kvaliteten.
          </note>
          <note>
            Herr talman! Det finns såklart också ett stort antal utmaningar.
            Barn i behov av särskilt stöd har redan nämnts i debatten vid
            flera olika tillfällen. Man har satsat på kompetensutveckling
            för förskollärare för att både upptäcka barn i behov av särskilt
            stöd och ge verktyg att möta det särskilda behovet.
          </note>
          <note>
            En annan del som lyfts fram handlar om jämställdhet. Vi har en
            utmaning: att locka fler män att vilja arbeta i den svenska förskolan.
            Men det handlar också om arbetet tillsammans med barnen, om att
            ge flickor och pojkar samma möjligheter.
          </note>
          <note>
            Den stora snackisen har blivit: Hjälp – man tar bort taket för
            barngruppers storlek! Men lyssna på vad det heter, nämligen allmänna
            råd för ökad måluppfyllelse. Man trycker än hårdare på behovet
            av att göra barnkonsekvensanalyser, att inte fastna i kvantitativa
            mått där man räknar antalet barn utan titta på ett antal olika
            aspekter som främjar kvalitet.
          </note>
          <note>
            Kompetensförsörjningen är en annan utmaning. Det är klart att
            det känns förtroendeingivande att intresset för förskollärarutbildningar
            på några år har ökat med 90 procent. Man ser arbete i förskolan
            som en framtida yrkesmöjlighet som man också ser fram emot. Det
            är bra.
          </note>
          <note>
            Jag gjorde för ett par månader sedan ett besök i en förskola.
            Jag har inte kallat det för en förskoleresa, Camilla Waltersson
            Grönvall, men det var däremot en skolresa där förskolan ingick
            som en viktig del. Jag besökte en förskola i Skaraborg, som är
            min valkrets. Jag hade ett möte med förskolechefen. Jag träffade
            förskollärare som är ansvariga för det pedagogiska utvecklingsarbetet
            i verksamheten.
          </note>
          <note>
            Ett viktigt medskick var den goda kvalitet och det fantastiskt
            genomarbetade arbetssätt man hade från både ledningens och pedagogernas
            sida men också: Sluta tala om barngruppernas storlek. Låt oss
            tala om det viktiga, som är kvaliteten.
          </note>
          <note>
            Jag tycker att det är bra att det är borttaget ur de allmänna
            råden. Barn är olika. Därför är, som vi talat om tidigare i debatten,
            en resursfördelning som utgår från barns behov oerhört viktig
            att arbeta med. Den flexibilitet, utvecklingskraft och anda som
            jag mötte på den förskolan är något som jag bär med mig som en
            kraftkälla som ger inspiration för att angripa och jobba vidare
            med de utmaningar som vi ser och de problemställningar vi fortsatt
            kan se.
          </note>
          <note>
            Jag kan också uppleva – och nu kanske det låter lite hårt – att
            det ibland klagas på ett ibland obefogat sätt och att man talar
            om sin egen verksamhet som om det vore barnpassning. Det är oerhört
            viktigt att vi kan lyfta fram alla de goda exemplen. Det finns
            så många med god kvalitet som har ett helt annat synsätt.
          </note>
          <note>
            Herr talman! Låt mig till sist tala som värdegrundsarbetet i
            förskolan och demokratiuppdraget, som är en viktig del. Jag skulle
            vilja läsa upp hur man arbetar på Rosenhaga förskola, för jag
            har sett det i verksamheten. Jag tycker att orden är väldigt viktiga,
            och jag vet att det stämmer med verksamheten.
          </note>
          <note>
            Man säger: Rosenhaga förskola arbetar utifrån barns glädje och
            reflektion över sitt eget och andras lärande där demokrati är
            det viktigaste arbetsområdet och utövas på ett sådant sätt att
            lärandet och lyssnandet vidgar våra perspektiv. Vi arbetar utifrån
            barnkonventionens intentioner där förskolans barnråd är ett viktigt
            redskap i demokratins anda. Förskolan strävar efter en jämställd
            vardag där allas intressen ska höras och respekteras. Vi vill
            synliggöra barnen i samhället och också vara en kulturell och
            social mötesplats i samtidens/framtidens förskola.
          </note>
          <note>
            Med de orden vill jag tacka för debatten där vi på olika sätt
            från allianspartierna, också Centerpartiet, har visat på behovet
            av en god kvalitet i förskolan och alla barns möjligheter till
            utveckling.
          </note>
          <note>
            I detta anförande instämde Camilla Waltersson Grönvall (M).
          </note>
          <note type="speaker">
            Anf. 267 ANNIKA ECLUND (KD):
          </note>
          <note>
            Herr talman! Vi är mycket stolta över vår förskola i Sverige.
            Vi är stolta över våra professionella pedagoger och vår svenska
            modell. Andra länder tittar avundsjukt på det svenska konceptet,
            och vår förskolemodell har blivit en svensk exportprodukt.
          </note>
          <note>
            När föräldrar hör av sig till mig om förskolan får jag höra två
            saker: dels stolthet och beröm över våra kunniga och engagerade
            förskollärare, dels en oro över att barngrupperna blir större.
            Föräldrarna är alltså nöjda med den personal som jobbar med barnen,
            men de tycker att det är för få i relation till antal barn.
          </note>
          <note>
            Ingen vill nödvändigtvis ha stora barngrupper. Det vill inte
            föräldrarna, inte pedagogerna, inte barnläkarna och inte heller
            vi politiker. Med all respekt för mina allianskolleger vill jag
            peka på forskning och erfarenhet som visar att barn mår bäst i
            små sammanhang. Det gäller speciellt de yngsta barnen som har
            svårare att hantera större grupper och som är i en utvecklingsfas
            där de är i stort behov av anknytning.
          </note>
          <note>
            Herr talman! Jag kan notera att många talar om mindre barngrupper.
            Men jag ser och hör inte många förslag om hur det skulle gå till.
            Därför tänker jag lyfta fram Kristdemokraternas förslag. Det är
            en modell där föräldrar, stat och kommun tillsammans gör mindre
            barngrupper möjliga.
          </note>
          <note>
            Förslaget är att lagen ändras så att de kommuner som är beredda
            att minska barngruppers storlek får rätt att höja maxtaxan. För
            varje krona som föräldrar betalar i höjd maxtaxa bidrar kommunerna
            själva med en krona och staten med två kronor. Men ingen kommun
            ska få rätt att höja maxtaxan om de inte dels har en konkret plan
            för hur småbarnsgruppernas storlek ska minskas, dels är beredda
            att satsa egna resurser.
          </note>
          <note>
            Alla föräldrar som bidrar genom en höjd avgift ska ha en garanti
            att deras avgiftspengar, tillsammans med kommunernas och statens
            satsning, används just till att minska barngrupperna. De ska kunna
            se resultat. Detta är ett kristdemokratiskt förslag som lanserades
            under Almedalsveckan förra året. Det är viktigt att tala om hur
            vi tänker genomföra förslagen om mindre barngrupper om vi anser
            att det är viktigt.
          </note>
          <note>
            Herr talman! Vi vill också från Kristdemokraternas håll införa
            en skyldighet för kommuner att sätta ett maxtak för barngruppers
            storlek. Kommunerna bör, precis som i dag, fortsatt besluta om
            gruppernas storlek utifrån vad som är lämpligt med hänsyn till
            de lokala förhållandena, precis som Ulrika Carlsson just påpekade.
            Men det skulle vara av stort värde om det fanns ett krav på kommunen
            att fatta ett politiskt beslut om ett tak för barngruppernas storlek.
            Det skulle öka transparensen och nödvändigheten av att följa upp
            och utvärdera den samlade effekten av olika beslut som berör kvaliteten
            i förskolan.
          </note>
          <note>
            Maxtaket bör baseras på rekommendationerna i Skolverkets allmänna
            råd men självklart ta hänsyn till att max inte alltid är det optimala.
            Varje enskilt barns förutsättningar och behov av trygghet måste
            vara utgångspunkten. Att kommunerna inte levt upp till Skolverkets
            rekommendationer är inte skäl att ge upp kampen om att barngrupperna
            kan bli mindre, speciellt för de yngsta barnen.
          </note>
          <note>
            Herr talman! Vi kristdemokrater betonar alltid föräldrarnas roll
            i barnets utveckling och liv. Därför är det viktigt att det finns
            valfrihet och olika lösningar när det kommer till omsorg för de
            minsta barnen. Det är viktigt att familjens behov, och självfallet
            främst barnets behov, styr föräldrarnas val av omsorg för sina
            barn.
          </note>
          <note>
            Familjedaghemmen, i dagligt tal kallade dagmammor, innebär att
            barnomsorgen är i dagbarnvårdarens eget hem. Dagbarnvårdare har
            olika bakgrund, en del har arbetat länge med barnomsorg och andra
            har tidigare arbetat i förskolan. Som dagbarnvårdare kan man vara
            anställd av kommunen eller ha ett eget företag.
          </note>
          <note>
            Familjedaghemmen erbjuder mindre barngrupper i en hemmiljö. För
            många barn och föräldrar innebär detta en särskild trygghet och
            ett lugn som är svårt att få inom förskolan. Av naturliga skäl
            blir det också en person som barnet anknyter till, och barnet
            får därmed färre vuxna eller andra relationer att hantera. För
            många barn kan detta vara ett positivt alternativ, särskilt för
            de allra yngsta.
          </note>
          <note>
            Trots införandet av barnomsorgspeng och fri etableringsrätt ger
            dagens regelverk stort utrymme för kommunerna att på olika sätt
            förhindra verksamhet som föräldrarna egentligen efterfrågar. Barnomsorgspengen
            har heller inte marknadsförts, vilket gör att det är få föräldrar
            som känner till vilka möjligheter som verkligen finns.
          </note>
          <note>
            Det finns i dag en tendens att kommunerna prioriterar förskoleverksamheten
            framför den pedagogiska omsorgen, vilket gör att familjedaghemmen
            minskar samtidigt som barngrupperna i förskolan blir allt större.
          </note>
          <note>
            Herr talman! Barnen är det viktigaste vi har. Barn är olika,
            föräldrar är olika, och beslutet om vilken omsorg barnen ska ha
            ska ligga hos föräldrarna och inte hos staten. Ökad valfrihet
            inom barnomsorgen och en kontinuerlig förbättring av kvaliteten
            i förskolan är kristdemokratisk politik. Därmed yrkar jag bifall
            till utskottets förslag i betänkandet.
          </note>
          <note type="speaker">
            Anf. 268 AGNETA LUTTROPP (MP) replik:
          </note>
          <note>
            Herr talman! Jag tackar så väldigt mycket för det KD sade om
            maxtaket. Där har vi samma inställning, så tack! Den där pengen
            får ni däremot behålla.
          </note>
          <note>
            Men det jag egentligen gick upp för är en kort sammanfattning.
            Något som har oroat mig hela kvällen när jag har lyssnat på Alliansens
            fyra företrädare är att ingen av dem har nämnt ordet lek. Det
            tycker jag är oroande, för det handlar om förskola.
          </note>
          <note>
            Om man tittar på förskolelitteratur, antingen det är forskning
            eller annan litteratur, är leken alltid i centrum. Det är leken
            som berikar barnen, det är leken som utvecklar barnen och det
            är leken som är det viktiga i förskolan. Det oroar mig väldigt
            mycket att den inte tas som det naturligt centrala när man pratar
            förskola inom Alliansen.
          </note>
          <note type="speaker">
            Anf. 269 ANNIKA ECLUND (KD) replik:
          </note>
          <note>
            Herr talman! Det är trevligt att Agneta Luttropp gillar våra
            förslag. Sedan tycker jag kanske – som jag förklarade förut –
            att det är viktigt att man visar på vilket sätt man tänker finansiera
            minskade barngrupper.
          </note>
          <note>
            Jag noterar att Socialdemokraterna har en motion om minskade
            barngrupper men inte säger något om hur de tänker finansiera det.
            Där har vi visat hur det verkligen går att genomföra, och det
            tycker jag är viktigt.
          </note>
          <note>
            Sedan kanske det inte är rätt att ta replik på Kristdemokraterna
            när det gäller omsorg och lekbiten i förskolan. Vi har alltid
            betonat att förskolan aldrig får bli skola för de minsta, utan
            att de små barnen är i behov av omsorg och olika lösningar. Leken
            är naturligtvis en central del i barnens utveckling, och den ska
            prägla tiden i förskolan.
          </note>
          <note>
            Jag vet inte riktigt varför Agneta tar replik på mig när det
            gäller innehållet i förskolan och att det bara ska vara pedagogisk
            inriktning på den verksamheten. Om det är några som betonar omsorgsbiten
            och att det inte får vara skola för de minsta så är det Kristdemokraterna.
          </note>
          <note type="speaker">
            Anf. 270 AGNETA LUTTROPP (MP) replik:
          </note>
          <note>
            Herr talman! Anledningen till att jag replikerar på dig, Annika
            Eclund, är helt enkelt att du är sist. Jag ville säga att jag
            inte hörde om detta från någon. Det hade inte varit samma sak
            om jag hade gjort det efter en enda talare, utan jag ville ha
            hela sammanhanget.
          </note>
          <note>
            Jag deltog för några år sedan i ett EU-projekt med fem länder.
            Det handlade om förskola i olika länder, bland annat Ungern, Frankrike
            och Tyskland. Vi besökte förskolor där, och de besökte några förskolor
            i Sverige. Det som alla betonade och mindes från sina besök i
            Sverige var leken.
          </note>
          <note>
            Det är därför detta oroar mig. Jag säger inte att det är fel,
            men man pratar väldigt mycket om att vi ska ha in mer Na, och
            vi ska ha in mer av det och mer av det. Men var är leken? Omsorg
            är ett ord, men det handlar om lek, inte omsorg. Lek och omsorg
            är inte samma sak, inte alls.
          </note>
          <note>
            Jag är också rädd, och jag är glad att vi delar detta. Förskoleklassen
            blev väldigt kritiserad av Skolverket när den kom, för man ville
            att förskolan skulle lära skolan. Nu blev den alltför skolifierad,
            precis som KD säger. Det är en oro som jag delar helt och fullt.
            Jag är rädd att det blir för mycket fokus på det som inte är lek.
          </note>
          <note type="speaker">
            Anf. 271 ANNIKA ECLUND (KD) replik:
          </note>
          <note>
            Herr talman! Det låter som att vi är ganska överens. Jag tycker
            att vi ska ha ögonen på detta när vi har förslag om obligatorisk
            förskoleklass som så småningom ska bli årskurs 1. Det får inte
            hela tiden riktas mot att de mindre barnen ska in i en fålla av
            endast pedagogisk verksamhet, utan här handlar det om pedagogisk
            verksamhet, stora omsorgsbehov, anknytning och lek. Där är vi
            överens.
          </note>
          <note>
            Sedan får jag tacka för att Agneta tog replik på mig så att jag
            fick sista ordet.
          </note>
          <note>
            Överläggningen var härmed avslutad.
          </note>
          <note>
            12 § Bordläggning
          </note>
          <note>
            Följande dokument anmäldes och bordlades:
          </note>
          <note>
            13 § Anmälan om interpellationer
          </note>
          <note>
            Följande interpellationer hade framställts:
          </note>
          <note>
            den 19 februari
          </note>
          <note>
            Eva-Lena Jansson
          </note>
          <note>
            Monica Green
          </note>
          <note>
            14 § Anmälan om fråga för skriftligt svar
          </note>
          <note>
            Följande fråga för skriftligt svar hade framställts:
          </note>
          <note>
            den 19 februari
          </note>
          <note>
            Peter Hultqvist
          </note>
          <note>
            15 § Anmälan om skriftliga svar på frågor
          </note>
          <note>
            Skriftliga svar på följande frågor hade kommit in:
          </note>
          <note>
            den 19 februari
          </note>
          <note>
            Helena Leander
          </note>
          <note>
            Peter Persson
          </note>
          <note>
            Karin Åström
          </note>
          <note>
            Gunilla Svantorp
          </note>
          <note>
            Jennie Nilsson
          </note>
          <note>
            Hans Olsson
          </note>
          <note>
            Christina Oskarsson
          </note>
          <note>
            Hans Hoff
          </note>
          <note>
            Håkan Bergman
          </note>
          <note>
            Hannah Bergstedt
          </note>
          <note>
            Lars Eriksson
          </note>
          <note>
            Jens Holm
          </note>
          <note>
            Peter Persson
          </note>
          <note>
            Anna Wallén
          </note>
          <note>
            Lena Olsson
          </note>
          <note>
            16 § Kammaren åtskildes kl. 22.35.
          </note>
          <note>
            Förhandlingarna leddes
          </note>
          <note>
            /Eva-Lena Ekman
          </note>
        </div>
      </body>
    </text>
  </TEI>
</teiCorpus>
