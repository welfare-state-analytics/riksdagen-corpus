<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 201314</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 201314</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-201314--66</head>
          <docDate when="2014-02-06">2014-02-06</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2013/14:66
          </note>
          <note>
            Torsdagen den 6 februari
          </note>
          <note>
            Kl. 12:00 - 15:23
          </note>
          <note>
            1 § Ansökan om ledighet
          </note>
          <note>
            Tredje vice talmannen meddelade att Rickard Nordin (C) ansökt
            om ledighet under tiden den 3 mars–3 april.
          </note>
          <note>
            Kammaren biföll denna ansökan.
          </note>
          <note>
            Tredje vice talmannen anmälde att Karin Östring Bergman (C) skulle
            tjänstgöra som ersättare för Anders Flanking (C) under Rickard
            Nordins ledighet.
          </note>
          <note>
            2 § Anmälan om kompletteringsval
          </note>
          <note>
            Tredje vice talmannen meddelade att Centerpartiets riksdagsgrupp
            på grund av uppkomna vakanser anmält Karin Östring Bergman som
            suppleant i civilutskottet och socialutskottet under Rickard Nordins
            ledighet.
          </note>
          <note>
            Tredje vice talmannen förklarade vald under tiden den 3 mars–3
            april till
          </note>
          <note>
            suppleant i civilutskottet
          </note>
          <note>
            suppleant i socialutskottet
          </note>
          <note>
            3 § Utökning av antalet suppleanter
          </note>
          <note>
            Valberedningen hade, enligt ett till kammaren inkommet protokollsutdrag,
            tillstyrkt att antalet suppleanter i EU-nämnden skulle utökas
            från 45 till 46.
          </note>
          <note>
            Kammaren medgav denna utökning.
          </note>
          <note>
            4 § Val av extra suppleant
          </note>
          <note>
            Val av extra suppleant i EU-nämnden företogs.
          </note>
          <note>
            Kammaren valde i enlighet med valberedningens förslag till
          </note>
          <note>
            suppleant i EU-nämnden
          </note>
          <note>
            5 § Anmälan om fördröjda svar på interpellationer
          </note>
          <note>
            Följande skrivelser hade kommit in:
          </note>
          <note>
            Interpellation 2013/14:248
          </note>
          <note>
            Interpellation 2013/14:248 Folkbildningssatsningar för att öka
            IT-kompetensen
          </note>
          <note>
            Interpellationen kommer att besvaras tisdagen den 25 februari
            2014.
          </note>
          <note>
            Skälet till dröjsmålet är redan tidigare inbokade engagemang
            och resor.
          </note>
          <note>
            Maria Arnholm
          </note>
          <note>
            Interpellation 2013/14:256
          </note>
          <note>
            Interpellation 2013/14:256 Statlig närvaro i hela landet
          </note>
          <note>
            Interpellationen kommer att besvaras den 25 februari 2014.
          </note>
          <note>
            Skälet till dröjsmålet är redan inbokade engagemang.
          </note>
          <note>
            Marianne Jenryd
          </note>
          <note>
            Interpellation 2013/14:266
          </note>
          <note>
            Interpellation 2013/14:266 EU-direktiv om offentlig upphandling
          </note>
          <note>
            Interpellationen kommer att besvaras den 25 februari 2014.
          </note>
          <note>
            Skälet till dröjsmålet är redan inbokade engagemang.
          </note>
          <note>
            Marianne Jenryd
          </note>
          <note>
            6 § Svar på interpellation 2013/14:244 om proposition som reglerar
            betaltider mellan företag
          </note>
          <note type="speaker">
            Anf. 1 Justitieminister BEATRICE ASK (M):
          </note>
          <note>
            Herr talman! Mikael Damberg har frågat mig varför regeringen
            inte har återkommit med en proposition som reglerar betaltider
            mellan företag.
          </note>
          <note>
            Jag var i kammaren för ett par månader sedan och talade om detta.
            Som jag då redogjorde för arbetar regeringen aktivt med att åstadkomma
            goda förutsättningar för alla företag att verka och utvecklas.
            Det gäller inte minst små och medelstora företag. Om betalning
            inte sker i tid drabbar det företagets likviditet och planering.
            Pengar som man räknat med att få kommer helt enkelt inte in i
            kassan. Det är bekymmersamt.
          </note>
          <note>
            Det är bakgrunden till att riksdagen, på förslag av regeringen,
            vid den här tiden förra året beslutade om åtgärder för att stärka
            rätten att få betalt i tid. Det har exempelvis införts en tvingande
            rätt till dröjsmålsränta, och leverantören får automatiskt rätt
            till förseningsersättning om en betalning inte sker i tid. Vi
            har också sett till att utsatta företag, eller deras branschorganisationer,
            har större möjligheter att gå till Marknadsdomstolen och få till
            stånd förbud för en stor kund att fortsättningsvis tillämpa oskäliga
            betalningstider.
          </note>
          <note>
            I tillkännagivandet efterfrågar oppositionen emellertid en tvingande
            lagstiftning som går längre och utan undantag förbjuder möjligheten
            att avtala om längre betalningstider än 30 dagar. Regeringen tog
            skyndsamt fram en promemoria med ett sådant förslag, och den remitterades
            under förra året.
          </note>
          <note>
            Den samlade bilden av remissinstansernas synpunkter är komplex,
            och både stöd för och invändningar mot förslaget framförs. För
            mig är det angeläget att komma med förslag som löser de problem
            som finns utan att samtidigt skapa problem på andra håll. Det
            kräver att konsekvenserna av en förändring noga övervägs.
          </note>
          <note>
            Min förhoppning är att näringslivet ska ta ett större ansvar
            för dessa frågor. Jag vet att flera näringslivsföreträdare bland
            annat talade om möjligheterna till självreglering vid ett seminarium
            om sena betalningar för bara ett par veckor sedan.
          </note>
          <note>
            Beredningen av promemorians förslag pågår därför fortfarande
            i Regeringskansliet. Regeringen avser att återkomma till riksdagen
            i frågan. Jag anser dock att det inte är ansvarsfullt att stressa
            fram lagstiftning i denna för näringslivet viktiga fråga utan
            att vara säker på att det man föreslår faktiskt ger rätt effekt.
          </note>
          <note type="speaker">
            Anf. 2 MIKAEL DAMBERG (S):
          </note>
          <note>
            Herr talman! Tack för svaret, statsrådet!
          </note>
          <note>
            Bakgrunden till interpellationen är en diskussion om regeringens
            ansvar för att återkomma med ett förslag som riksdagen gjort ett
            tillkännagivande om, men det handlar också om den verklighet som
            många små och medelstora företag lever i och drabbas av i Sverige
            i dag.
          </note>
          <note>
            Enligt en undersökning som Företagarna har gjort säger en tydlig
            majoritet av företagarna att sena betalningar, att de inte får
            betalt för varor och tjänster som de har levererat, är ett problem.
            20 procent av företagarna säger att den genomsnittliga betalningstiden
            är 90 dagar eller längre. Det är väldigt lång tid för ett litet
            företag som har levererat en vara eller en tjänst och som sedan
            får vänta tre månader eller längre på att få betalt.
          </note>
          <note>
            Konsekvenserna av detta – det har jag sett vid många företagsbesök
            – är att de små företagen känner att de agerar bank åt de stora
            företagen. De undrar också vad som särskiljer deras verksamhet
            från andras. Är det inte så att de stora företagen egentligen
            har större möjligheter att lätt låna pengar, om problemet är att
            det stora företaget har dålig likviditet? Det är ofta lättare
            för stora företag att skaffa likviditet än för små och medelstora
            företag.
          </note>
          <note>
            På grund av detta känner många små och medelstora företag att
            de inte har den likviditet som gör att de vågar och kan anställa
            och kan expandera. De har inte den likviditet som krävs för att
            göra den investering de vill göra och för att visa banken att
            de är tillräckligt stabila för att kunna göra framtidssatsningar.
          </note>
          <note>
            Jag har mött många sådana företagare. Bland de första jag talade
            med var Kaffebönan i Dalarna, som nästan har drivit en egen kampanj
            för att få ned betalningstiderna. Jag har också träffat underleverantörerna
            till fordonsindustrin. De har varit väldigt högljudda i diskussionen
            eftersom de känt att industrin har råkat illa ut de senaste åren.
            Det handlar också om konsult- och teknikföretag.
          </note>
          <note>
            Stora företag som levererar högspecialiserade designtjänster
            och konsulttjänster känner att mycket av utvecklingsarbetet som
            svensk industri driver i dag görs av dessa företag, men de får
            inte betalt för sina varor och tjänster i tid. Att man gör på
            det här sättet undergräver hela utvecklingskraften för svenskt
            näringsliv.
          </note>
          <note>
            När det gäller frågan om vad regeringen väljer att göra har det
            gått över ett år sedan riksdagen sade åt regeringen att komma
            tillbaka med en proposition om reglerade betalningstider om 30
            dagar. Det har regeringen fortfarande inte gjort.
          </note>
          <note>
            Bakgrunden till interpellationen var att jag följde den interpellationsdebatt
            ministern hade för några månader sedan. Då sade ministern att
            man skulle återkomma med en proposition efter årsskiftet. Nu har
            årsskiftet varit, och det finns fortfarande inte någon proposition
            upptagen på listan. Vad har hänt sedan den förra debatten som
            gör att ministern nu inte vill komma med en proposition som hon
            i förra debatten bedömde skulle kunna komma efter årsskiftet?
          </note>
          <note>
            Det är inte bara riksdagen som väntar. De som väntar är framför
            allt de många små och medelstora företag som vill ha betalt i
            tid. Vi väntar i dag på en proposition, och de små och medelstora
            företagen tvingas i dag vänta på betalning alldeles för länge.
          </note>
          <note>
            Min fråga till ministern kvarstår. När kommer propositionen?
            Och hur länge ska små och medelstora företag vänta?
          </note>
          <note type="speaker">
            Anf. 3 JESSIKA VILHELMSSON (M):
          </note>
          <note>
            Herr talman! För ett antal månader sedan hade vi en liknande
            interpellationsdebatt här i kammaren, precis som justitieministern
            sade, dock med några andra meddebattörer. Inför dagens debatt
            läste jag igenom protokollet, både från den debatt som vi hade
            då och från den debatt som vi hade här i kammaren när vi beslutade
            om propositionen om snabbare betalningar.
          </note>
          <note>
            Jag konstaterar att vi nog kan komma överens om problembilden.
            Precis som Mikael Damberg säger är det ett problem att stora företag
            använder små företag som banker. Vi är dock inte överens om lösningen.
          </note>
          <note>
            Till att börja med tycker jag inte att lösningen på problemet
            är så enkel som att införa tvingande lagstiftning; det är inte
            bara svart eller vitt.
          </note>
          <note>
            Precis som Mikael Damberg har jag också träffat företagare. De
            har gett en annan verklighetsbild. Det finns några som har behov
            av långa betalningstider. Just betalningstider är – som vi alla
            vet – en del i ett avtal som innehåller väldigt många punkter.
          </note>
          <note>
            Vi får inte heller glömma bort att de svenska företagen har en
            god betalningsmoral. Vi hörde här nyss om 90 dagars betalningstid.
            Det är många siffror som cirkulerar, men det senaste som jag hörde
            på ett seminarium här i januari – som justitieministern refererade
            till – var att den genomsnittliga betalningstiden i Sverige var
            35 dagar. I övriga Europa uppgick den till 61 dagar. Det är längre
            än 30 dagar, men vi har en god betalningsmoral.
          </note>
          <note>
            Om vi ska väga in EU och internationell handel måste vi fråga
            oss vad detta skulle innebära för den svenska konkurrensen. I
            våra grannländer finns avtalsfriheten kvar. Såvitt jag har blivit
            underrättad har Tyskland inte infört direktivet. Men vi har ändå
            en omvärld att ta hänsyn till. Vad skulle de svenska företagen
            få för konkurrensmöjligheter för det fall att vi inför en tvingande
            lagstiftning?
          </note>
          <note>
            Frågan var varför det inte finns någon proposition om detta på
            propositionslistan. Svaret har vi hört från justitieministern.
            Jag vill också göra ett tillägg till det som jag sade under den
            förra interpellationsdebatten. Förslaget har varit ute på remiss,
            och de svar som kom in spretade ganska mycket. Jag hävdar att
            de flesta av remissinstanserna är kritiska mot en tvingande lagstiftning.
            Kanske vi kan komma överens om att frågan är komplex.
          </note>
          <note>
            Men jag vill använda mig av en mening från den juridiska fakultetens
            remissvar: De grundläggande problemen med längre betalningstider
            är inte juridiska, skriver man. Vi kunde ta del av en artikel
            i går i Upsala Nya Tidning. Företagarna och några handelskamrar
            skrev där att de hellre vill se en självreglering och en egen
            betalningssed. Det tycker jag är väldigt glädjande att ta del
            av. Det är kanske där som vi har lösningen. Hur kan vi komma åt
            betalningsmoralen? Är det genom lagstiftning eller genom självreglering?
          </note>
          <note>
            Dessutom vill jag tillägga att den lagstiftning som vi antog
            i januari bara har varit i kraft ett antal månader. Jag tycker
            att det är för tidigt att gå vidare med en tvingande lagstiftning.
            Vi måste se vad lagstiftningen från januari har för effekt.
          </note>
          <note>
            Jag kan bara instämma i det som Beatrice Ask sade i slutet av
            svaret, att man inte ska stressa fram någon ny reglering innan
            vi ser vad de olika åtgärderna har för effekt.
          </note>
          <note type="speaker">
            Anf. 4 OLA JOHANSSON (C):
          </note>
          <note>
            Herr talman! AB Volvo skär ned med ytterligare 4 400 anställda,
            eftersom resultatet sammantaget under det tredje och fjärde kvartalet
            tvingar bolaget till det. Tråkigt men inte oväntat är Unionens
            kommentar. Man drar ned på den fast anställda personalen medan
            facket accepterar att Volvo fortsatt gör bruk av 15 000 konsulter
            och visstidsanställda. Också de är fackligt anslutna och anställda
            i det företag vars intresse Socialdemokraterna och en majoritet
            i riksdagen påstår sig vilja värna om med en absolut 30-dagarsregel.
          </note>
          <note>
            Storföretagen använder långa kredittider för att stärka sin kassa.
            Detta gör att underleverantörer tvingas att agera bank. Det är
            en bild som dess värre ofta är sann. Men mot bakgrund av dagens
            besked – som grundar sig på att även storföretag kämpar med små
            marginaler och med en ytterst konkurrensutsatt global lastbilsmarknad
            – är det otur och dålig tajmning av Mikael Damberg och Socialdemokraterna
            att fortsätta att måla upp bilden av utnyttjande storföretag och
            lidande underleverantörer.
          </note>
          <note>
            I de regioner där dessa verkar finns det snarare ett ömsesidigt
            beroende. De som har förmånen att vara leverantörer är oerhört
            angelägna om att kunden – i det här fallet AB Volvo – är fortsatt
            konkurrenskraftig och kostnadseffektiv. Det krävs för att de gemensamt
            ska överleva.
          </note>
          <note>
            Det är just konkurrenskraften hos underleverantörerna och unga
            ingenjörers jobbmöjligheter som hotas av en fördubblad arbetsgivaravgift,
            om det införs en sådan. Vi i Centerpartiet är förstås kritiska
            mot den jobbfientliga politik som Socialdemokraterna för och som
            drabbar framför allt unga.
          </note>
          <note>
            Varför framhärdar Socialdemokraterna med att driva den här frågan,
            när en överväldigande majoritet av de företagare och branschorganisationer
            som yttrat sig över promemorian säger nej till förslaget om att
            införa en absolut 30-dagarsregel? Jag tror att det aldrig har
            föresvävat Socialdemokraterna att avtalsfriheten kring villkor
            som betalningstider kan vara ett sätt för till exempel nystartade
            företag att i samråd med sina leverantörer klara kassaflödet i
            en expansionsfas, när de löpande kostnaderna överskrider intäkterna.
          </note>
          <note>
            Herr talman! Det råder en förbluffande okunskap om företagens
            och företagandets villkor hos Mikael Damberg.
          </note>
          <note type="speaker">
            Anf. 5 HILLEVI LARSSON (S):
          </note>
          <note>
            Herr talman! Jag har träffat småföretagare som själva har berättat
            om det här problemet. De menade att detta var det allra största
            problem som de hade.
          </note>
          <note>
            Det blir väldigt svårt att planera verksamheten och framför allt
            att få pengarna att räcka till när man hela tiden får vänta på
            att få in pengar för det arbete som man har utfört. De småföretagare
            som jag träffade menade att det här påverkade till och med hur
            många anställda de har i företaget. I många fall hade man kunnat
            anställa fler, om de pengar som storföretagen – det kan också
            vara kommuner och landsting – är skyldiga småföretagarna hade
            kommit in tidigare.
          </note>
          <note>
            Den här konflikten är en David–Goliat-konflikt. Det är den stora
            mot den lilla. Även om de stora inte har obegränsat med resurser
            är det än svårare för småföretagen att klara sin ekonomi. Det
            finns till och med tecken på att detta kan leda till konkurs för
            de värst drabbade småföretagen. Konkurserna har också ökat, så
            detta är ett jätteproblem.
          </note>
          <note>
            De småföretagare som jag pratade med sade att storföretagen eller
            storkunderna medvetet fördröjer betalningen. Det är precis som
            det har sagts här, att småföretagarna agerar bank för stora företag.
            Det blir ett orimligt förhållande. Det borde vara tvärtom, att
            de stora företagen tog större ansvar.
          </note>
          <note>
            Det leder också till att småföretagen hamnar i en situation där
            de inte kan säga nej. Det är väl det allra största problemet.
            På papperet kan man säga nej och kräva 30 dagars betaltid, men
            då kommer kanske några av de största kunderna att vända sig till
            någon annan, och man har inte råd att förlora dessa kunder. Man
            är alltså i en beroendeställning, men det är ett osunt beroende
            eftersom det är den stora aktören som bestämmer villkoren.
          </note>
          <note>
            Det som småföretagarna sade till mig var att det måste finnas
            bindande regler. Vi som småföretagare kan inte komma till storföretaget
            och säga att vi kräver 30 dagars betalningstid. Då går ju storföretaget
            till någon annan. Vi här i riksdagen måste ställa det kravet.
          </note>
          <note>
            De stora aktörerna har stor nytta av småföretagarna. De gynnas
            mycket av det här. De får en tjänst utförd samtidigt som de kan
            dra ut på betalningen.
          </note>
          <note>
            Hoten om att verksamheter kommer att flytta utomlands känns väldigt
            överdrivna. Däremot är ökningen av antalet konkurser bland småföretagen
            ett reellt och verkligt hot. Vi har också sett en ökande arbetslöshet
            under senare år. Detta är inte bara ett hot, utan det är en reell
            verklighet. När man hör att så många småföretagare säger att de
            skulle kunna anställa fler om de hade en bättre säkerhet – om
            de visste att de fick in pengar senast efter 30 dagar – är det
            ett skäl starkt som något att agera i den här frågan.
          </note>
          <note>
            Den lagstiftning som infördes där huvudregeln är 30 dagar har
            vi nu sett verka, och de flesta småföretag menar att den är verkningslös.
            Det är ändå den stora aktören som sätter villkoren. Då måste vi
            ta ett steg till.
          </note>
          <note>
            Förutom att det finns skäl som att förhindra konkurs och se till
            att fler kan bli anställda är detta också ett krav från riksdagen.
            Det finns en majoritet i riksdagen, och då ska regeringen genomföra
            det. Jag hoppas att det blir gjort så snart som möjligt.
          </note>
          <note type="speaker">
            Anf. 6 Justitieminister BEATRICE ASK (M):
          </note>
          <note>
            Herr talman! Det är spännande med vittnesbörd, och låt mig säga
            till riksdagen: Alla har rätt. Det finns företag som har stora
            problem med detta, men det finns också företag som inte har problem.
            Svenska företag är väldigt olika. De är stora, de är små, de verkar
            i olika branscher och de ser olika ut. Man pratar mot bättre vetande
            om man säger att alla företag har problem. Det är inte sant.
          </note>
          <note>
            Vi har remitterat ett förslag som grundas på riksdagens tillkännagivande,
            och jag kan gå igenom de synpunkter som finns på det. Det finns
            de som säger att det vore en fördel, men en majoritet pekar på
            de svårigheter som det skulle innebära.
          </note>
          <note>
            Det är det jag tycker: Om man ska rensa i en rabatt tar man inte
            slåttermaskin, för då riskerar man att förstöra alltihop – man
            skapar nya problem. Vad vi måste göra är naturligtvis att ta problemen
            på allvar och försöka hantera dem.
          </note>
          <note>
            Nu har Företagarna, Handelskammaren och andra sagt att de ser
            problemen. Företagarna var egentligen de som var mest positiva
            till den socialdemokratiska linjen. De vill ha en gräns, men de
            vill också ha en möjlighet att avtala där det behövs ett undantag.
            Då tycker jag att vi ska lyssna på det och ta in det.
          </note>
          <note>
            Med tanke på att man från näringslivets sida nu har samlat några
            stora organisationer kommer regeringen att bjuda in företrädare
            för näringslivet till en diskussion om en självreglering och ett
            avtal för att se hur detta kan se ut, för att vi ska forma ett
            svar som är rätt svar och ingen slåttermaskin som ställer till
            det i onödan.
          </note>
          <note>
            I vissa branscher är det nödvändigt med långa betalningstider.
            Det gäller framför allt mindre butiker och andra, och det är små
            och medelstora företag. Det finns en och annan bokhandel som har
            överlevt, det finns några cykelhandlare och det finns andra. Där
            det inte är möjligt att betala allt på en gång, där det är bra
            om man kan sälja varorna först och där det finns möjlighet att
            ha en butik med varor för kunderna är det viktigt att ha längre
            tider. Jordbrukare är ofta i behov av att först få sätta fröna
            och se skörden innan de ska betala för allt utsäde. Det finns
            den typen av variation.
          </note>
          <note>
            Det som gör mig så bekymrad är att ni socialdemokrater inte verkar
            se detta. Ni har träffat något företag som har problem. Ja, absolut
            – jag har också träffat många. Men ni måste ju se den andra bilden
            också. Vi måste försöka samla oss till någonting som löser problem
            i stället för att bara skapa nya. Det är det som är regeringens
            poäng.
          </note>
          <note>
            Jag har stor respekt för riksdagens tillkännagivanden. Jag är
            riksdagsledamot i botten, och jag tycker att det är viktigt. Vi
            har nog aldrig fått i väg ett förslag så snabbt som i detta fall.
            Vi skickade också ut det på en stor och bred remiss.
          </note>
          <note>
            Då är det vårt ansvar att begrunda och analysera de svar som
            kommer in och försöka se om vi kan hitta någonting som svarar
            upp mot att lösa problemet i stället för att ställa till nya.
            Jag tycker att man ska ta den vilja som finns i näringslivet på
            allvar, att försöka hitta en modell för självreglering, som ett
            stöd utöver de skärpningar vi har gjort.
          </note>
          <note>
            Vi har skärpt möjligheterna för branschorganisationer eller enskilda
            företag att agera när stora företag på ett oskäligt sätt tvingar
            småföretag till långa betalningstider, för det är inte rimligt.
            Här finns det mer att göra.
          </note>
          <note>
            Det som jag ändå tycker är oerhört centralt är att se att det
            här är ett komplext problem och att det finns anledning att göra
            läxan rätt. Jag har ingen intention att försena detta i onödan,
            men jag tänker inte slå ut massor av företag bara för att jag
            ska lösa ett bekymmer som finns framför allt inom fordonsindustrin
            och vissa andra branscher. Det vore att flytta problemet till
            något annat ställe. Så tror jag inte att någon av oss egentligen
            vill ha det.
          </note>
          <note type="speaker">
            Anf. 7 MIKAEL DAMBERG (S):
          </note>
          <note>
            Herr talman! Först har jag några kommenterar kring debatten så
            här långt.
          </note>
          <note>
            Det har förts diskussioner om att vi inte ska stressa. Frågan
            är inte särskilt ny. Riksdagen gjorde sitt tillkännagivande för
            ett år sedan, och ministern sade förra gången vi hade debatten
            att en proposition var att vänta i början på detta år, efter årsskiftet.
            Då hade remisstiden redan gått ut. Ministern hade läst remissynpunkterna
            när hon sade att det skulle komma en proposition efter årsskiftet.
          </note>
          <note>
            Någonting har hänt efter detta. Jag vet inte vad när jag läser
            propositionslistan, och jag får fortfarande inga riktiga besked
            om när ministern tänker komma med en proposition till riksdagen
            i denna viktiga fråga.
          </note>
          <note>
            Man kan säga att Centerpartiet har gjort en resa där det känns
            som att liberala principer ibland är viktigare än företagens verklighet.
            Det är inte första gången de senaste åren vi har fört sådana ideologiska
            diskussioner i Sverige.
          </note>
          <note>
            Det är rätt: Alla företag har inte problem med långa betaltider
            i Sverige – absolut inte! Men de företag som inte har problem
            med långa betaltider kommer heller inte att ha problem med att
            de får betalt i tid även med en lagstiftning som säger att även
            de företag som inte får betalt i tid ska få betalt i tid.
          </note>
          <note>
            Man måste kunna se att det här är en större fråga än för bara
            vissa branscher. Man talar om konsultbranschen och designföretag,
            men de jobbar inte bara i en viss sektor i ekonomin. Det är företag
            som i dag är underleverantörer, fast inte på det sätt som jag
            tror att folk uppfattar det. Man tror att underleverantörer skruvar
            fast stolar eller gör någon viss teknisk produkt till fordonsindustrin.
            Det här är en mycket större fråga än så.
          </note>
          <note>
            Det är i tjänstesektorn med högutbildade personer där dessa problem
            är stora. Det är ingen slump att teknik- och designföretagarna,
            där några av de kanske snabbast växande jobben finns i Sverige
            i dag, säger att detta är ett jättehinder för deras utveckling,
            för att de ska kunna anställa fler och vara tillräckligt starka
            som företag.
          </note>
          <note>
            Vi brukar säga att Sverige ska konkurrera med kunskap och kvalitet,
            och det finns ofta i företag som sköter utvecklingsarbetet för
            industrin, teknik- och konsultföretagen. De säger att de inte
            får betalt inom 30 dagar, ibland inte inom 90 dagar och inte sällan
            efter 120 dagar. De tycker att det är märkligt, för de brukar
            få betalt i tid i Tyskland. Senast jag träffade dem sade de: Vi
            får betalt på 30 dagar i Tyskland, men vi får det inte i Sverige.
            Det är ett problem för oss när vi vill expandera och skapa nya
            jobb i Sverige att vi inte får betalt som vi ska i vårt land.
          </note>
          <note>
            Jag tror att vi måste bestämma oss för att små och medelstora
            företag är viktigare i produktionsprocessen i dag än de var för
            15 år sedan. Stora företag har lagt ut viktig verksamhet på små
            och medelstora företag. Man är integrerad på ett helt annat sätt
            än tidigare. Då måste vi bestämma oss: Vad är det som ökar produktionen?
            Vad är det som ökar värdet i produktionen? I den processen är
            små och medelstora företag viktiga, och de förtjänar att få betalt
            i tid.
          </note>
          <note>
            Jag gillar att skapa en norm. Det är det vi egentligen vill göra
            med det här. Jag har träffat så många företag, och de företag
            som har problem tror tyvärr inte på regeringens senaste lagstiftning.
            De säger till mig att den inte har haft någon effekt. Bevisbördan
            för regeringen ligger mot de företag som har problem genom att
            säga: Jo, det har inneburit en förbättring. Det har lett till
            en förändring. Ni behöver inte längre agera bank.
          </note>
          <note>
            Jag tycker att det är intressant att höra hur regeringen resonerar
            kring denna fråga. Jag uppfattar det så att ska vi klara både
            sysselsättning och bra villkor för företagande framöver måste
            små och medelstora företag få betalt i tid. Jag kan inte tolka
            den här diskussionen på annat sätt, men jag hoppas att ministern
            kan reda ut det. När kommer propositionen? När tänker man komma
            vidare i denna fråga? Beskedet är än så länge att vi väntar på
            en proposition, och företagen får vänta på att få betalt i tid.
          </note>
          <note type="speaker">
            Anf. 8 JESSIKA VILHELMSSON (M):
          </note>
          <note>
            Herr talman! När vi har lyssnat på den här debatten kan vi gå
            in på sakfrågan igen. Interpellationen handlade inte om det. Den
            här debatten har vi haft några gånger, och den är i och för sig
            jätteintressant och spännande.
          </note>
          <note>
            Jag kan ibland uppleva att debatten blir lite fel, för vi pratar
            både om sena betalningar och om långa betalningstider. Det är
            ju inte riktigt samma sak. Det för mig in även på den fråga som
            Hillevi Larsson tar upp just om beroendeställningen, som är ett
            problem – det håller jag med om. Men jag är inte övertygad om
            att det går att lagstifta bort den beroendeställningen.
          </note>
          <note>
            Bara för att ge lite perspektiv på direktivet som den proposition
            som vi fattade beslut om här förra året grundar sig på: Det är
            ett direktiv som har arbetats fram under lång tid. Vi vet att
            beslutsprocesserna tar tid i EU och även här, och det tycker vi
            oftast är bra.
          </note>
          <note>
            Man ska också komma ihåg att vi har gått längre än vad direktivet
            sade. Direktivet föreslog en betalningstid på 60 dagar, och vi
            har fattat beslut om 30 dagar. Det är också en sak som jag tycker
            att man ska ha med sig men som kanske faller bort i diskussionen.
          </note>
          <note>
            Debatten har varit bra, och jag tycker att vi ska försöka dra
            nytta av den. Jag har redan stulit en sak som juridiska fakulteten
            har sagt, så jag kan lika gärna stjäla en sak som justitieministern
            sade: Varför kan vi inte se att det här är en komplex fråga och
            samlas kring att försöka hitta en lösning på problemet? Vi borde
            låta lagstiftningen verka i åtminstone ett år innan vi börjar
            med något nytt och dessutom ta in den självreglerande betalningsmoral
            som det finns förslag på.
          </note>
          <note type="speaker">
            Anf. 9 OLA JOHANSSON (C):
          </note>
          <note>
            Herr talman! Jessika Vilhelmsson och justitieministern har beskrivit
            problemen med att införa en tvingande 30-dagarsregel väl – likheten
            med slåttermaskinen var träffande – och varför avtalsfrihet borde
            kunna råda inom det området.
          </note>
          <note>
            Mikael! Jag har själv under många år suttit vid förhandlingsbordet
            med AB Volvo och kommit överens om priser och andra villkor till
            ett årligt värde av 40 miljoner kronor som kundansvarig säljare
            och konsultchef i ett av leverantörsbolagen, ett teknik- och konsultföretag.
            Med 25 år i fordonsbranschen tror jag mig veta villkoren för och
            värdet av samspel med storföretagen för att utveckla näringslivet
            i Göteborgsregionen.
          </note>
          <note>
            Mikael Damberg talar om liberala principer. Jag talar utifrån
            yrkeserfarenhet från industrin. För Mikael Damberg tycks ett sådant
            synsätt vara helt okänt. Saknar man erfarenhet från industrin
            blir man lätt ett offer för olika påtryckare med egna affärsintressen
            kopplade till en specifik sakfråga som denna.
          </note>
          <note>
            Jag och Centerpartiet värnar jobben, framför allt arbetsmarknaden
            för nyutexaminerade ingenjörer på konsultbolagen och därmed också
            svenska företags konkurrenskraft gentemot låglöneländer och de
            länder i vår omgivning som har andra betalningsvillkor än våra.
          </note>
          <note>
            På det här området är det synnerligen viktigt att lika villkor
            gäller, åtminstone inom Europa. Annars löper vi risken att storföretagen
            rundar en sådan här bestämmelse och beställer tjänsterna i andra
            länder än Sverige.
          </note>
          <note>
            Det bästa, herr talman, hade varit om vi hade kunnat komma överens
            om att skärpa kraven på snabbare betalningar utan att införa en
            tvingande 30-dagarsregel.
          </note>
          <note type="speaker">
            Anf. 10 HILLEVI LARSSON (S):
          </note>
          <note>
            Herr talman! Ja, visst är det så att detta inte är ett problem
            för alla företag, som tur är. Men en undersökning visade att bland
            företagen med max 20 anställda var det sju av tio som uppgav att
            de hade likviditetsproblem. De hade alltså svårt att få ekonomin
            att gå ihop, och huvudanledningen var just detta att de stora
            kunderna drar ut på betalningstiderna så att de små företagen
            får agera bank åt de stora. Det här visar att det ändå är ett
            stort problem för väldigt många företag.
          </note>
          <note>
            Ofta är det så som företagarna själva säger: Ju större kund,
            desto längre betalningstid. Man hade kanske haft förståelse om
            det var små kunder som också hade likviditetsproblem, men de allra
            största kunderna har ju inte det. Ekonomin är alltså inte det
            som avgör summan som går till småföretaget. Det handlar helt enkelt
            om att man använder småföretaget som bank, och det man kan göra
            tryggt eftersom man vet att småföretaget inte vågar byta kund.
            Man är en så pass stor kund att småföretaget är beroende av en.
            Det finns alltså problem med detta, och vi borde agera.
          </note>
          <note>
            Sedan finns det självklart alltid undantagssituationer. Ett exempel
            som nämns bland företagarna själva är bilförsäljare. De får betalt
            först när bilen är såld, och det kanske tar längre tid än 30 dagar.
          </note>
          <note>
            Det är fullt möjligt att, såsom till exempel Företagarna föreslår,
            ha bindande lagstiftning med vissa specifika undantag. Men då
            ska det verkligen finnas grund för de undantagen. I de allra flesta
            fall finns det ingen grund, utan det är ett utnyttjande av en
            svagare part i beroendeställning.
          </note>
          <note>
            Avslutningsvis tycker jag att det är viktigt att vi driver detta
            vidare också på EU-nivå och skärper reglerna även där.
          </note>
          <note type="speaker">
            Anf. 11 CARINA ADOLFSSON ELGESTAM (S):
          </note>
          <note>
            Herr talman! Justitieministern använder frön och slåttermaskiner
            som exempel i debatten. Det tycker jag är alldeles utmärkta exempel
            med tanke på att slåttermaskiner har knivar och fullständigt skär
            av när de arbetar.
          </note>
          <note>
            Man kan föra över det till det som många småföretagare råkar
            ut för. De situationer de hamnar i kan man likna lite grann vid
            att bli avskuren. Risken finns att de får problem med sin likviditet
            när de inte får betalt i tid som underleverantörer till de stora
            företagen – till exempel Volvo, som Ola Johansson talade sig så
            varm för tidigare.
          </note>
          <note>
            Samma sak blir det när man har sått ett frö som har vuxit upp
            och av olika anledningar växt sig för högt och man inte klarar
            av att fixa skörden. Det fröet ropar då på hjälp. I det här fallet
            är det många små och medelstora företag som behöver hjälp och
            också har bett om det. Då är det väl viktigt att vi som parlament
            och Sveriges regering faktiskt lyssnar på det.
          </note>
          <note>
            Jag kan bara konstatera att ministern i den debatt som jag hade
            här i kammaren den 22 november sade: Regeringen avser att återkomma
            till riksdagen i frågan i början av nästa år. Nu är vi en bit
            in i februari månad. Jag vet inte – det kanske fortfarande är
            i början av nästa år. Man kan ju tolka det lite vänligt som att
            det kanske kommer att hända någonting. Men som sagt har vi inte
            kunnat utläsa någonstans i propositionslistan att det ska komma
            ett förslag.
          </note>
          <note>
            Det är väl snarare så att jag får en känsla – inte minst när
            jag lyssnar på Centerpartiet och Ola Johansson i tidigare inlägg
            här – av att ni har beskrivit problemen med att införa kortare
            betalningstider på 30 dagar. Ska man tolka in i det att alliansregeringen
            egentligen inte har lust eller avsikt att följa den beställning
            som Sveriges riksdag med en majoritet har gjort? Är det så man
            ska tolka det som sägs här i debatten? Man får nästan en sådan
            känsla.
          </note>
          <note>
            Det är flera som gång på gång återkommer till att man i Sverige,
            i våra svenska företag, har god betalningsmoral. Det är oerhört
            glädjande. Själv har jag aldrig trott någonting annat. Men i det
            perspektivet, att ha god betalningsmoral, är det en helt annan
            sak när man betalar, alltså om det är om 90 dagar eller 120 dagar.
            Den som kommer i kläm är ändock den lilla företagaren som kanske
            har just det här bekymret med likviditet och upplever att man
            faktiskt får agera bank.
          </note>
          <note>
            Att frågan är komplex har samtliga talare här i dag varit inne
            på. Men att en fråga är komplex behöver inte betyda att man inte
            måste leverera. Från den 22 november fram till i dag, när ministern
            hade ungefär samma argument här i kammaren som då, måste ju någonting
            över huvud taget ha hänt på departementet. Det är lite märkligt
            att man inte har något nytt att presentera här i kammaren i dag.
          </note>
          <note type="speaker">
            Anf. 12 Justitieminister BEATRICE ASK (M):
          </note>
          <note>
            Herr talman! Om man har viljan att följa med i den här frågan
            och faktiskt lyssnar på vad jag säger, då vet man att någonting
            har hänt.
          </note>
          <note>
            Det är alldeles riktigt att jag inte håller på och försenar den
            här frågan i onödan. Men vi har haft ett remissarbete på grundval
            av det förslag som vi har tagit fram på uppdrag av riksdagen.
            Många är kritiska till det förslaget.
          </note>
          <note>
            Vi hade också en uppföljningsdiskussion med anledning av EU-direktivet
            i regi av EU-kommissionen i slutet av januari. Där framförde flera
            stora aktörer att de gärna skulle se en självreglering eller att
            de såg det som en möjlighet.
          </note>
          <note>
            Därefter har de också manifesterat att de är villiga att sätta
            i gång det arbetet. Jag sade tidigare att jag just därför vill
            träffa dem för att diskutera hur detta kan se ut. Det är nämligen
            en fördel om man kan komma överens om regler som tar bort problemet
            i stället för att slå undan benen för de företag som behöver ha
            längre tider.
          </note>
          <note>
            Sedan låter det i den här debatten som om vi i Sverige har fruktansvärt
            stora problem med betalningstider. Det är inte sant. Sverige och
            Finland är bäst i Europa när det gäller att vara någorlunda snabba.
            Problemen finns i vissa sektorer, och det är naturligtvis allvarligt,
            för det är viktiga sektorer. Det måste vi åtgärda. Men kom inte
            och påstå att Sverige är det land där det här problemet är störst.
          </note>
          <note>
            Om man ser på hur det ser ut i Europa, där vi har våra konkurrenter
            och våra marknader, kan vi också se att man inte har rusat i väg
            och förbjudit möjligheten att avtala om lite olika betalningstider.
            Jag har inte hittat ett enda exempel där man har valt en sådan
            lösning. Tyskland har, som sades här tidigare, inte gjort ett
            dugg, så då har man inget problem. Frankrike har regler men väldigt
            goda möjligheter att ta sig runt reglerna.
          </note>
          <note>
            Man kan ju förbjuda, som antyddes här. Vi förbjuder något och
            lagreglerar vissa undantag. Men det är väldigt fyrkantigt. Om
            vi lagreglerar detta kan det säkert ändå finnas sätt att ta sig
            runt det, men för de små företagen är det svårast att komma undan
            genom banklån eller annat och hitta lösningar. Jag menar att det
            vore oansvarigt av regeringen att inte ta in de synpunkter som
            finns och försöka se vad vi kan göra i sak.
          </note>
          <note>
            Det råder ingen stiltje på Justitiedepartementet i den här frågan.
            Tvärtom är detta en väldigt viktig fråga, för vi behöver våra
            små och medelstora företag. Vi behöver vettiga betalningsvillkor.
            Vi måste se till att de små klarar sig så att de kan växa.
          </note>
          <note>
            Jag befarar att om vi skulle göra som Socialdemokraterna antyder
            och bara rakt av sätta en gräns så slår vi ut massor av företag
            i våra mindre och medelstora städer. Många småföretag skulle få
            problem.
          </note>
          <note>
            Sedan sades det att det gäller inte bara industriföretag utan
            också konsulter och tjänsteföretag. Det är en bransch som växer
            och som blir allt viktigare. Det skulle förvåna mig storligen
            om inte näringslivets organisationer och företagen själva såg
            detta som ett bekymmer och väljer att reglera detta. Jag ser framför
            mig att man kan ha väldigt tuffa regler, också internt, om vad
            som ska gälla. Det ligger nämligen i allas intresse att få ordning
            på detta. Men det ligger inte i någons intresse att lösa ett problem
            och skaffa sig många nya. Det är därför som vi arbetar med frågan.
          </note>
          <note>
            Jag kommer som sagt att bjuda in företrädare för näringslivet
            för att diskutera detta som ett led i den beredning som pågår.
            Vi arbetar med frågan och kommer att återkomma till riksdagen,
            vilket jag också tidigare har sagt.
          </note>
          <note type="speaker">
            Anf. 13 MIKAEL DAMBERG (S):
          </note>
          <note>
            Herr talman! Låt mig börja med att säga att det är bra att vi
            har en debatt om den här frågan, för den är viktig. Det är också
            bra att det inte är stiltje på Justitiedepartementet. Det är ett
            positivt besked eftersom riksdagen för ett år sedan beställde
            en lagstiftning och nu hoppas att regeringen arbetar med det.
          </note>
          <note>
            Det är några särskilda branscher som har pekats ut här. Det är
            ju inte så att underleverantörerna inte har velat ha uppträdandekoder
            och ett anständigt sätt att se på betaltider – det har bara inte
            gått att komma fram. De har ju inte mötts av någon respons.
          </note>
          <note>
            Att teknik- och designföretagen, som är en helt annan del av
            näringslivet – de är välavlönade konsulter som hjälper svenska
            industrier och företag med utvecklingsarbete, till exempel att
            jobba fram nya bilmodeller för Volvo och internationella storföretag
            – säger att de har problem med betaltider i Sverige men inte i
            Tyskland leder till en diskussion om vilket näringslivsklimat
            vi skapar i ett läge där stora företag faktiskt har förändrat
            sina produktionsprocesser och där små och medelstora företag inte
            bara levererar något utan också är med och utvecklar värdet i
            produkter och tjänster på ett sätt som är ännu tydligare i dag
            än det var för tio eller femton år sedan.
          </note>
          <note>
            Jag tror att de länder som inte ser att små och medelstora företag
            är viktiga inte bara för sig själva utan också i sin relation
            till de stora företagen inte förstår hur svenskt näringsliv har
            utvecklats. De förstår inte hur modernt näringsliv utvecklas eller
            vad som skapar konkurrenskraft framöver.
          </note>
          <note>
            Jag hoppas att den här debatten ska innebära att regeringen kommer
            tillbaka till riksdagen med en proposition. Det har talats om
            samarbete, men jag har väldigt sällan hört någon inbjudan om att
            få vara med och samarbeta om denna viktiga fråga. Det kanske kan
            komma framöver.
          </note>
          <note>
            Jag konstaterar att ministern i slutet av förra året sade att
            det skulle komma en proposition i början på det här året. Nu är
            vi i början på det här året, men ministern har inte tagit upp
            den på sin propositionslista. Jag hoppas att den kommer.
          </note>
          <note type="speaker">
            Anf. 14 CARINA ADOLFSSON ELGESTAM (S):
          </note>
          <note>
            Herr talman! Att få vänta länge på betalningen för det man levererar
            är ett dilemma som många underleverantörer hamnar i. Att ta banklån
            för att klara likviditeten är heller inte alltid så lätt. Det
            ställs allt tuffare krav på alla företag och inte minst på små
            och medelstora företag.
          </note>
          <note>
            Underleverantörerna är väldigt kritiska mot att de tvingas agera
            bank. Många av dessa företag ligger inte i städer utan i små tätorter,
            vilket innebär att bankerna ofta är än mer ovilliga att låna ut
            pengar.
          </note>
          <note>
            Den 22 november lovade ministern leverans av en proposition i
            början av nästa år. Jag kan inte låta bli att tycka att detta
            blir lite grann av en symbolfråga. Det är precis i detta dilemma
            som många små och medelstora företag hamnar. De lovas betalt om
            30–35 dagar, men av någon anledning – hoppsan! – tar det 60, 65
            eller kanske upp till 75 dagar. Det är väl ungefär detta som alliansregeringen
            just nu håller på med i sin leverans.
          </note>
          <note>
            En beställning gjordes av Sveriges riksdag för mer än ett år
            sådan. Regeringen har ännu inte gjort någon leverans av det som
            beställdes. Jag kan konstatera att det blir långa ledtider från
            beslut till verkställighet.
          </note>
          <note type="speaker">
            Anf. 15 Justitieminister BEATRICE ASK (M):
          </note>
          <note>
            Herr talman! Jag tror att den här debatten och engagemanget har
            betydelse, för det ändrar förutsättningarna. Ibland säger man:
            Sent ska syndaren vakna.
          </note>
          <note>
            Jag uppfattar att det finns en växande insikt också i större
            företag och i branschorganisationerna om de problem som riksdagen
            och även regeringen har lyft fram. Jag tycker att det är bra.
            Det är bra om vi kan hitta lösningar som inte innebär låsningar
            och nya problem. Därför delar jag Mikael Dambergs uppfattning
            att det är bra att vi diskuterar detta, för det är viktigt.
          </note>
          <note>
            Andemeningen i det som du, Mikael Damberg, sade var att mindre
            företag tidigare inte har fått gehör för skarpare regler. Så kan
            det nog vara, och så känns det för många småföretag, och det är
            bra om det ändras. Men då måste också vi som är beslutsfattare
            höra vad som händer och se om vi kan använda det så att vi inte
            skapar nya problem.
          </note>
          <note>
            Sedan sade jag också att det är svårt för många företag att ta
            banklån. Det är just därför en del kan behöva andra villkor för
            sina betalningar. Jag tror i det här sammanhanget att det är viktigt
            att peka på skillnaden mellan långa avtalade betalningstider –
            jag tänker mig att man ska kunna avtala om det – och sena betalningar.
          </note>
          <note>
            Om två parter har kommit överens om lång betalningstid är det
            inget problem. Det som är ett problem är om de inte har kommit
            överens och den som ska betala struntar i det och skjuter det
            framför sig. Men detta är två olika saker.
          </note>
          <note>
            Vad vi behöver är tydliga regler som gör det möjligt inte bara
            att få betalt i tid utan också att avtala om villkor som passar
            den specifika branschen där så behövs. Jag tror inte att man ska
            begära att varje företag ska sluta den här typen av avtal. Jag
            tror att branschorganisationerna måste sätta en ram, så att det
            finns en kod och en stabilitet i det hela. Detta är mer flexibelt
            och skulle vara till mer gagn för näringslivet än ren lagstiftning,
            som faktiskt är lite trögare.
          </note>
          <note>
            Överläggningen var härmed avslutad.
          </note>
          <note>
            7 § Svar på interpellation 2013/14:254 om rekryteringen av soldater
            till insatsorganisationen
          </note>
          <note type="speaker">
            Anf. 16 Försvarsminister KARIN ENSTRÖM (M):
          </note>
          <note>
            Herr talman! Pyry Niemi har frågat mig: Kommer insatsorganisation
            2014 att bli bemannad fullt ut inom de närmaste åren och – om
            inte – varför, och vad gör regeringen för att rätta till rekryteringsgapet?
            Pyry Niemi har vidare frågat mig om jag är beredd att införa en
            obligatorisk mönstring för alla män och kvinnor vid 18 års ålder,
            vilket motsvarar 110 000–120 000 ungdomar i varje årskull, och
            ersätta registreringen på internet med en inledande mönstring.
          </note>
          <note>
            I budgetpropositionen för 2014 gjorde regeringen en särskild
            redovisning avseende utvecklingen av Försvarsmaktens personalförsörjning.
            Där framgår även regeringens bedömningar avseende soldatförsörjningen.
          </note>
          <note>
            Regeringen anser att rekryteringen till den grundläggande militära
            utbildningen i stort har följt Försvarsmaktens planering och uppvisat
            goda resultat. Tillväxten avseende kontinuerligt tjänstgörande
            gruppbefäl, soldater och sjömän har överträffat planeringen. Samtidigt
            har tillväxten avseende tidvis tjänstgörande personal skett långsammare
            än vad Försvarsmakten ursprungligen planerat.
          </note>
          <note>
            I den fortsatta reformeringen bör ytterligare åtgärder för att
            stärka rekryteringen av tidvis tjänstgörande gruppbefäl, soldater
            och sjömän prioriteras. Vidare bör fortsatta åtgärder vidtas för
            att säkerställa förutsättningarna för Försvarsmakten att över
            tiden behålla gruppbefäl, soldater och sjömän.
          </note>
          <note>
            Regeringens utgångspunkt är att samtliga förband i insatsorganisationen
            och förbandsreserven vid varje givet tillfälle ska vara uppfyllda
            med krigsplacerad personal. Försvarsmakten förutser att vissa
            befattningar i framför allt markstridsförbanden under ytterligare
            några år inte kommer att kunna bemannas med anställd personal
            utan behöver bemannas med tidigare utbildad personal som krigsplaceras
            med grund i lagen (1994:1809) om totalförsvarsplikt. Denna personal
            kan kallas in om regeringen med hänsyn till Sveriges försvarsberedskap
            beslutar om det.
          </note>
          <note>
            Genom ökat fokus på den tidvis tjänstgörande personalen bör Försvarsmakten
            säkerställa uppfyllandet av insatsorganisationen med anställd
            personal. Den övergripande inriktningen bör vara att samtliga
            krigsförband inklusive hemvärnet är uppfyllda med frivillig personal
            senast 2019.
          </note>
          <note>
            På regeringens förslag har riksdagen beslutat om en förstärkning
            av anslaget 1:1 Förbandsverksamhet och beredskap med 200 miljoner
            kronor under 2014, 300 miljoner kronor 2015, 400 miljoner kronor
            2016 samt 500 miljoner kronor från och med 2017. Förstärkningen
            syftar främst till ytterligare insatser för att rekrytera, utbilda
            och behålla tidvis tjänstgörande personal. Dessutom syftar förstärkningen
            till att möjliggöra såväl ökad kvantitet som ökad kvalitet i övningsverksamheten,
            främst för den tidvis tjänstgörande personalen. Det här höjer
            förbandens förmåga, och samtidigt gynnas såväl rekryteringen som
            sannolikheten att behålla tidvis tjänstgörande personal. Regeringens
            bedömning är att medeltillskottet innebär att det bör finnas förutsättningar
            för Försvarsmakten att öka tillväxten av tidvis tjänstgörande
            personal i förhållande till myndighetens budgetunderlag.
          </note>
          <note>
            Regeringen har tillkallat en särskild utredare som ska utreda
            den fortsatta utvecklingen av Försvarsmaktens personalförsörjning
            och bland annat lämna förslag som säkerställer en bred rekryteringsbas
            och stärkt folkförankring (dir. 2013:94). Utredaren ska redovisa
            sitt arbete senast den 1 november 2014.
          </note>
          <note type="speaker">
            Anf. 17 PYRY NIEMI (S):
          </note>
          <note>
            Herr talman! Först vill jag tacka försvarsministern för svaret.
          </note>
          <note>
            När jag gjorde värnplikten var det allmän mönstring. Jag tror
            att försvarsministern och jag är i ungefär likvärdig ålder, så
            jag misstänker att vi båda två har glada minnen från den tiden.
          </note>
          <note>
            Detta var något som alla män, kanske pojkar, fick göra. En del
            slapp. Det var något som vissa längtade till och andra bävade
            inför. Men principen var tydlig. Alla hade en skyldighet att genomföra
            mönstringen. Det var en i grunden bra princip. Det blev ännu bättre
            när kvinnor också fick möjlighet att mönstra. Det var en tid då
            vi tog det för givet att var och en, utifrån utbildning och förmåga,
            skulle försvara vårt land vid en konflikt, till exempel en militär
            intervention av främmande makt.
          </note>
          <note>
            Jag mönstrade uppe i Östersund. Jag passerade mitt gamla mönstringskontor
            i somras med cykel. Det kändes genuint på något vis att vara där,
            cykla förbi mönstringskontoret och komma tillbaka till den gamla
            värnplikten, då man cyklade omkring på de gamla attack- och terrängcyklarna
            och mådde rätt bra.
          </note>
          <note>
            Det var en bra tid. Men, okej, det är nostalgi. Det är andra
            tider nu, och vi måste blicka framåt. Det är ett annat säkerhetsläge
            nu. Det har också hänt mycket. Omvärlden är föränderlig, så även
            Sverige. Försvarsministern ska inte tro att jag är en bergfast
            nostalgiker som tycker att allt var bättre förr – tvärtom. Det
            fanns brister i det gamla systemet, och ingen modell är bättre
            än att den går att revidera och förändra.
          </note>
          <note>
            Jag har dock några personliga reflexioner kring den allmänna
            mönstringen. Det handlar om att skapa en större rekryteringsbas
            till Försvarsmakten med relativt enkla medel. Visst kan det bli
            kostnadsfördyringar i förhållande till dagens modell – försvarsministern
            säger själv att vi har tagit beslut om att öka anslagen. Men samtidigt
            har vi ett krav från riksdagen att Försvarsmakten måste klara
            sitt uppdrag. Det gör inte Försvarsmakten utan tillräckligt med
            personal.
          </note>
          <note>
            Det andra handlar om inställning till säkerhetspolitik i stort.
            Vi är relativt vårt lands geografiska storlek en ganska liten
            population. Det gör att vi totalt sett behöver få fler att inlemmas
            i hela vårt försvarssystem för att klara insatskraven såväl internationellt
            som nationellt. Det handlar också om att bygga vidare på beprövad
            kunskap och erfarenhet.
          </note>
          <note>
            När det finns relativt få att välja bland, som dessutom i många
            fall avstår från möjligheten att göra karriär inom försvaret med
            nuvarande modell, uppstår luckor avseende kunskapsöverföring och
            inte minst när det gäller att hålla förband intakta och förberedda.
            Det blir färre som har kunskap om Försvarsmaktens olika uppdrag,
            och det skapar oro och kvalitetsförsämringar när det verkligen
            gäller.
          </note>
          <note>
            En annan fördel med allmän mönstring är att vi i Sverige vid
            ett givet tillfälle får bra underlag för hur en ålderskull mår
            hälsomässigt. Det skapar också goda förutsättningar för forskningsstudier
            under en längre tid, som i många fall hjälper till att förebygga
            till exempel folkhälsorelaterade sjukdomar. Annan forskning har
            också nytta av att större kluster av personer genomför kontroller
            under liknande former. Det här är dock bara positiva bieffekter
            av en allmän mönstring och ska bara ses som en liten inlaga i
            själva resonemanget.
          </note>
          <note>
            Den nya personalförsörjningen drevs igenom i riksdagen med bara
            några få rösters övervikt. Man gjorde inte en blocköverskridande
            överenskommelse. Från vår sida var vi emot att man skulle avskaffa
            den allmänna värnplikten. Den situation som nu skapas, med väldigt
            många förändringsprocesser samtidigt, är det som skapar turbulensen,
            problemen och den här typen av frågetecken.
          </note>
          <note>
            Hur ska förbanden kunna rekrytera och behålla de anställda soldaterna
            tillräckligt lång tid? Hur ska förbanden orka och hinna öva på
            plutons- och kompaninivå i tillräcklig omfattning? Och vad händer
            med ekonomin?
          </note>
          <note>
            Regeringen är splittrad i frågan. FP, KD och Centerpartiet vill
            tillföra mer resurser till försvaret. Uppfattningar som framförts
            är att man måste fokusera mer på nationella insatser, att man
            inte kan ha ett fungerande försvar om tio år och så vidare.
          </note>
          <note>
            Jag ställer frågan till ministern: Vad anser Moderaterna i fråga
            om allmän mönstring?
          </note>
          <note type="speaker">
            Anf. 18 STAFFAN DANIELSSON (C):
          </note>
          <note>
            Herr talman! Fru statsråd! Detta är en viktig fråga som vi har
            diskuterat nu och då sedan 2009, när riksdagen beslutade att övergå
            från värnplikt till personalrekrytering på frivillig grund.
          </note>
          <note>
            Jag delar den uppfattning som förmodligen Pyry Niemi har, att
            det är bra i försvarspolitiken att vi försöker hitta breda lösningar
            och ha en bred samsyn. Det hade vi i Försvarsberedningen 2008.
            Det var en mycket bred samsyn i fråga om denna övergång. Sedan
            valde Socialdemokraterna tyvärr att bedriva lite oppositionspolitik
            och ha någon form av liten värnplikt kvar. Men jag har envist
            hävdat att skillnaden mellan Alliansen och Socialdemokraterna
            i den här frågan inte är som en ravin utan som ett litet dike.
          </note>
          <note>
            Vi är nog överens om att frivillighet är en god kraft för att
            rekrytera människor. De sista åren under värnpliktstiden ryckte
            drygt 5 000 soldater in varje år av en årskull på ca 110 000.
            Då är det bättre att rekrytera dessa på frivillig grund och göra
            erbjudandet så attraktivt som möjligt.
          </note>
          <note>
            Det är glädjande att Försvarsmakten börjar hitta formerna och
            komma i gång i rekryteringen av tillräckligt många engagerade
            män och kvinnor för att ta anställning i Sveriges försvarsmakt.
            Det är en stor förändring, och det tar lite tid att hitta formerna.
            Men nu bedömer överbefälhavaren att det inte är någon ko på isen
            utan att tillräckligt många söker. Man gör alltmer riktade insatser,
            och man hittar former för samarbete med stora företag och organisationer,
            vilket gör att rekryteringen har börjat fungera.
          </note>
          <note>
            Pyry Niemi för i interpellationen framför allt fram att vi ska
            ha en allmän obligatorisk mönstring för 110 000 unga män och kvinnor,
            vilket är en stor apparat att dra i gång. Det är bra att det finns
            ett erbjudande om frivillig mönstring och att så många som möjligt
            väljer att mönstra. Skulle det lovande arbete som nu är på gång
            fungera dåligt i en framtid får man väl diskutera olika åtgärder,
            men jag tycker att det finns goda tecken på att arbetet är på
            väg åt rätt håll och att metoderna biter. Man bildar försvarsmaktsråd
            vid olika garnisoner, och mycket går i rätt riktning. Det behöver
            sägas.
          </note>
          <note>
            En opposition kan lätt få karaktär av dysterkvist medan regering
            och ministrar är mer positivt inriktade. Jag vill i all enkelhet
            glädja mig åt att det finns positiva signaler på området som börjar
            bita. Jag tycker att Försvarsmakten gör ett bra jobb och har börjat
            hitta formerna. Jag hoppas att man lyckas.
          </note>
          <note type="speaker">
            Anf. 19 Försvarsminister KARIN ENSTRÖM (M):
          </note>
          <note>
            Herr talman! Pyry Niemi tar upp ett antal olika aspekter på hur
            man kan se på plikt och pliktlagen. Jag vill i det här anförandet
            för alla som lyssnar, både här och via webb- och tv-sändningar,
            beskriva hur det ser ut ur i första hand ett personalförsörjningsperspektiv.
            Det är självklart att personalen är helt grundläggande för att
            Försvarsmakten ska kunna utföra sina uppgifter. Utan personal
            och fungerande personalförsörjning spelar det ingen roll hur fin
            materielen är eller hur fina planerna är.
          </note>
          <note>
            Hur ser det ut? Sammanlagt har det sedan det nya systemet infördes
            2011 inkommit mer än 90 000 ansökningar från personer som vill
            genomföra grundläggande militär utbildning. Till den grundläggande
            militära utbildningen 2013 inkom över 33 000 ansökningar. Det
            är en ökning med över 50 procent jämfört med 2012. Det är en imponerande
            siffra som visar, mycket glädjande, att det finns ett stort intresse
            för Försvarsmakten.
          </note>
          <note>
            Rekryteringsmyndigheten har till uppgift att samla information
            från alla 18-åringar om deras personliga förhållanden till det
            så kallade beredskapsunderlaget. Det är det som ligger till grund
            för att man i händelse av ett förändrat omvärldsläge skulle kunna
            aktivera en pliktlag. Varje 18-åring får ett brev hem med information
            om vad man är skyldig att göra och fylla i, vidare information
            om var man hittar mer info om Försvarsmakten. Svarsfrekvensen
            ligger på runt 95 procent. Var och en som fyller i den internetbaserade
            enkäten hittar också information om hur man kan gå vidare i Försvarsmakten.
          </note>
          <note>
            Försvarsmakten har fram till årsskiftet anställt över 8 000 gruppbefäl,
            soldater och sjömän på heltid och som tidvis tjänstgörande. Därtill
            kommer att man ska anställa ytterligare 8 000 huvudsakligen tidvis
            tjänstgörande.
          </note>
          <note>
            Myndigheten överträffar sina mål när det gäller de kontinuerligt
            anställda, men, som jag har sagt och vi är överens om, det går
            trögare när det gäller den tidvis tjänstgörande personalen. Därför
            har myndigheterna, det vill säga Försvarsmakten och Rekryteringsmyndigheten,
            vidtagit ett antal åtgärder för att förbättra rekryteringen av
            de tidvis tjänstgörande.
          </note>
          <note>
            Det viktiga nu är att Försvarsmakten kan behålla den personal
            man har rekryterat och att man också kan skapa ett flöde mellan
            de olika personalkategorierna. Glädjande för Försvarsmakten är
            att en allt större del av dem som väljer att avsluta sin anställning
            som kontinuerligt tjänstgörande soldater väljer att fortsätta
            och komma tillbaka som tidvis tjänstgörande eller i hemvärnet.
            Det är naturligtvis positivt.
          </note>
          <note>
            Det nya systemet är nytt. Det är en fråga för hela samhället.
            Det kräver att fler arbetsgivare får kunskap om vad det innebär
            att ha någon anställd som också är anställd i Försvarsmakten.
            Här måste vi bli ännu bättre att skapa förutsättningar för att
            systemet ska vara attraktivt även för civila arbetsgivare.
          </note>
          <note>
            Viktigast är att Försvarsmakten har en bra verksamhet. Då kommer
            man att kunna rekrytera och behålla personal.
          </note>
          <note>
            Det är fråga om stora förändringar. Jag har varit ödmjuk – och
            är ödmjuk – om att det är fråga om så stora förändringar att man
            måste vara beredd att kunna justera. Men vägen framåt med den
            frivilligt rekryterade personalen och insatsorganisationen, som
            vi också var överens om i Försvarsberedningen, går åt rätt håll.
            Samtidigt är vi beredda, inte minst i den utredning jag nämnde
            i mitt svar, att titta på justeringar.
          </note>
          <note type="speaker">
            Anf. 20 PYRY NIEMI (S):
          </note>
          <note>
            Herr talman! Jag uppskattar att försvarsministern ändå är ödmjuk
            inför att göra justeringar. Jag tog fasta på det. Det är viktigt
            att vi så långt som möjligt i bred samsyn når en överenskommelse
            om förändringar i en tid och modell som är ny.
          </note>
          <note>
            Vi socialdemokrater vill ha ett slags allmän mönstring. Men det
            handlar inte om att alla 110 000 eller 120 000 ska åka tillbaka
            till garnisonen i Östersund eller andra mönstringskontor. Det
            ska vara en mer kvalificerad webbmönstring för alla. Därefter
            vill vi att ungefär 20 procent av dem ska komma in på riktig mönstring.
            Det handlar om kanske 20 000–25 000 yngre vuxna som får ta plats.
            Vi tror att det skapar bättre förutsättningar för att på sikt,
            om det krävs, införa något slags värnpliktsmodell.
          </note>
          <note>
            Mönstringen är också ett sätt att få veta mer om respektive rekryt,
            inte bara att de frivilligt ansöker utan att man får större inblick
            och vid ett tillfälle ser ännu djupare vilka rekryter som är mest
            och bäst lämpade för att ingå i till exempel en soldatutbildning.
            Vi befinner oss i en föränderlig omvärld, där människor far illa
            i vår omvärld och vi kan se krishärdar blossa upp i tid och otid.
            Det skulle ge en större bredd att hämta människor till vår insatsstyrka.
            Vi skulle också känna större trygghet och starkare folklig förankring
            internt i landet. Vi skulle också få fler engagerade och större
            förståelse för vad Försvarsmaktens uppdrag är.
          </note>
          <note>
            Nu är det många som är motiverade som söker, men jag tror att
            många inte känner delaktigheten genom att det inte känns riktigt
            obligatoriskt att genomföra en mönstring. I någon form har den
            allmänna mönstringen också ett slags pedagogisk grund för de yngre
            vuxna att få en inblick i vad det handlar om att försvara sitt
            land, att ställa upp för sitt land i en tid då det råder kris
            både inom och utanför landet.
          </note>
          <note>
            Vi är lite bekymrade. Det var ungefär 15–20 procent avhopp bland
            yrkessoldaterna under 2012–2013. Det är också en del av processen.
            Varför är det så? Jag kan ge några reflexioner. Jag tror att det
            grundar sig i att det tyvärr finns en för liten grupp att välja
            bland. De som i dag ansöker är alldeles för få för att vi ska
            få den totala spetsen och hitta de allra mest motiverade att ingå
            i den modell som vi har grundat sedan tidigare. Därför är det
            väsentligt att motivera med en mönstringsinsats och att bredda
            underlaget med hjälp av marknadsföringsinsatser i tv och den typ
            av enkäter som försvarsministern hänvisade till samt vid mönstringstillfället
            att få människorna att känna sig motiverade.
          </note>
          <note>
            Jag minns när jag mönstrade. Det var riktigt bra. Jag fick en
            god inblick och visste vad jag ville göra. Jag fick en insikt
            i var jag kunde agera och vad som kunde passa bra för mig under
            resten av livet också. Det är detta jag tror saknas i den nuvarande
            modellen för att den ska kunna få en tillräckligt bred och djup
            folkförankring.
          </note>
          <note type="speaker">
            Anf. 21 Försvarsminister KARIN ENSTRÖM (M):
          </note>
          <note>
            Herr talman! Det finns många aspekter på plikten och vilken betydelse
            den har haft. Låt mig understryka att vi inte har avskaffat pliktlagen,
            utan det vi har gjort vilande är skyldigheten att genomföra militär
            grundutbildning.
          </note>
          <note>
            Låt mig upprepa de argument och den överenskommelse som vi gjorde
            i 2008 års försvarsberedning, som lade grunden till detta beslut.
            Den allmänna värnplikten ansågs inte längre ändamålsenlig för
            att bemanna Försvarsmaktens insatsorganisation med personal. Med
            färre än 10 000 per år som fullgjorde sin värnplikt var den varken
            allmän eller plikt.
          </note>
          <note>
            Vi var också överens om att för att uppnå den grad av professionalism
            som krävs i dagens konfliktmiljöer och som krävs för att hantera
            de komplexa tekniska system som finns och införs i Försvarsmakten
            var den bästa lösningen att ha en insatsorganisation med anställda
            soldater och sjömän.
          </note>
          <note>
            Försvarsmakten har intagit sin nya organisation. Förbanden ska
            under 2014 vara fullt bemannade, och man ska krigsplacera materiel
            och personal. Vi vet att de inte kommer att vara fullt bemannade
            med frivilligt rekryterad personal, så i väntan på att man hinner
            utbilda och krigsplacera de frivilligt antagna kommer det att
            finnas kvar pliktpersonal i organisationen.
          </note>
          <note>
            Med denna försvarsreform stärks vår försvarsförmåga successivt.
            Jag är övertygad om att det är med professionell personal utrustad
            med modern materiel som vi kan skapa de tillgängliga och användbara
            förband vi vill ha.
          </note>
          <note>
            Det handlar också om att se över vad det är för kostnader som
            har funnits i det vi ibland lite slarvigt kallar stödfunktioner.
            Pyry Niemi vet att det har genomförts och genomförs ett omfattande
            arbete för att försöka få så mycket resurser som möjligt till
            just förbandsanslaget, vilket är det som bygger försvarsförmågan.
          </note>
          <note>
            Det handlar om att se över sådana delar som rekrytering och mönstring.
            Ska alla de som ni föreslår genomgå en traditionell mönstring
            blir det kostnader i miljardklassen. Nu beskrevs en mellanvariant.
          </note>
          <note>
            Jag är besjälad av att Försvarsmakten ska få rätt personal och
            kunna behålla sin personal för att vi ska kunna ha en stark försvarsförmåga,
            och det är detta vi nu bygger.
          </note>
          <note>
            Att gå tillbaka till en gammal lösning skjuter lite vid sidan
            av målet. Om vi är överens om att rekryteringen går bra – över
            90 000 ansökningar har kommit in sedan 2011, och vi är i början
            av ett system – har jag svårt att se vilket problem Pyry Niemi
            vill lösa. Jag är mer oroad när det gäller att behålla personalen.
          </note>
          <note>
            Vad ska hända med den som blir uttagen till detta och inte vill
            svara? Blir det polissak, eller är det mer en allmän signal? Ska
            det finnas några sanktioner?
          </note>
          <note>
            Jag håller med Pyry Niemi om att vi behöver se över hur vi kan
            få ut mer information om Försvarsmakten och dess uppgifter. Här
            har skolan en uppgift, och i den utredning som är tillsatt efter
            en överenskommelse i riksdagen tittar vi på hur vi kan förstärka
            folkförankringen. Jag ser fram emot idéer och förslag från denna
            utredning där alla kan vara med och bidra. Kan vi bli bättre på
            att sprida kunskap och information om Försvarsmakten och dess
            uppgifter välkomnar jag det.
          </note>
          <note type="speaker">
            Anf. 22 PYRY NIEMI (S):
          </note>
          <note>
            Herr talman! En vilande värnplikt kräver att det finns en organisation
            som kan aktivera den och att det finns människor som är redo att
            ikläda sig uppdraget här och nu, inte i framtiden utan exakt i
            detta läge. Vi har inte en sådan förmåga i Sverige i dag, menar
            jag.
          </note>
          <note>
            Försvarsministern hävdar att något kommer att hända successivt.
            Det är bra, och jag är glad att det sker saker. Jag är på gott
            humör i dag, för det är en sådan dag. Jag känner mig också stärkt
            av det när jag tänker på att det kan hända saker.
          </note>
          <note>
            Problemet är dock här och nu och vad som händer om ett år eller
            tio år. Just nu har vi inte försvarsförmåga nog att uppfylla de
            krav som ställts. Jag kan respektera successiv förändring, men
            i min värld går det lite för långsamt.
          </note>
          <note>
            Det kostar inte miljarder att införa den mellanmodell som försvarsministern
            refererade till och som är vår socialdemokratiska idé i detta
            – och försvarsministern välkomnar ju idéer och inspel. Det skulle
            kosta ungefär 300 miljoner kronor att införa den typ av mönstring
            som vi tror kan vara en bit på väg. Vi förespråkar inga tvära
            kast; det är inte det vi är ute efter. Vi vill ha en bred samverkan
            i dessa frågor. Det är jätteviktigt för oss. Det är det nog också
            viktigt för försvarsministern att agera efter och utifrån.
          </note>
          <note>
            En bred parlamentarisk överenskommelse om försvaret i framtiden
            bygger på att så många partier som möjligt anammar den. Kan vi
            göra det i samsyn genom att till exempel införa allmän mönstring
            enligt den modell som vi har lagt fram kan vi säkra försvarsförmågan
            inte bara för tio år framåt utan även i nutid. Detta bekymrar
            oss ganska mycket, och det är bra att vi har en annorlunda modell
            i förhållande till i dag.
          </note>
          <note type="speaker">
            Anf. 23 Försvarsminister KARIN ENSTRÖM (M):
          </note>
          <note>
            Herr talman! Varje dag arbetar jag för att stärka Sveriges försvarsförmåga,
            och en viktig del är att ha en välfungerande personalförsörjning.
            Här ingår flera komponenter. Det handlar om rekrytering, som kanske
            är fokus i denna debatt, om att behålla personalen och om att
            Försvarsmakten ska kunna bygga upp en yrkeslivslång relation med
            personal som på olika sätt kan bidra i Försvarsmakten. Det kan
            ske genom kontinuerligt tjänstgörande eller tidvis tjänstgörande,
            genom hemvärnet eller engagemang i en frivillig försvarsorganisation.
            Allt detta är nödvändigt för att bygga försvarsförmåga.
          </note>
          <note>
            Vi har beskrivit detta noga i budgetpropositionen för i år. Vi
            hade en särskild personalbilaga för att visa hur det går med personalförsörjningen
            och hur det ser ut med uppfyllandet av insatsorganisationen. Detta
            är givetvis viktigt. Om Pyry Niemi inte har läst hela den hoppas
            jag att han gör det, för där finns många goda nyheter.
          </note>
          <note>
            Vi är beredda att göra justeringar. Vi har sett att vissa saker
            går lite för långsamt. För att säkra takten i reformen har vi
            tillfört försvaret nya pengar, 1,4 miljarder kronor de närmaste
            fyra åren, för att försäkra oss om att rekrytering, utbildning
            och övningsverksamhet får den tyngd som vi vill att de ska ha.
          </note>
          <note>
            Vi har också tillsatt en utredning för att titta på utmaningarna.
            Hur har det gått hittills? Vad behöver skruvas på så att Försvarsmakten
            får den personal man ska ha och så att personalen stannar? Personalen
            behöver stanna för att vi ska få den kvalitet vi vill ha i insatsorganisationen.
          </note>
          <note>
            Jag vill dock varna för gamla lösningar som är kostnadsdrivande.
            Här har jag inte sett mer pengar från Socialdemokraterna, men
            det är en annan debatt.
          </note>
          <note>
            Överläggningen var härmed avslutad.
          </note>
          <note>
            8 § Svar på interpellation 2013/14:257 om avbrutna försvarsmaterielsamarbeten
          </note>
          <note type="speaker">
            Anf. 24 Försvarsminister KARIN ENSTRÖM (M):
          </note>
          <note>
            Herr talman! Anna-Lena Sörenson har frågat mig vilka åtgärder
            jag avser att vidta för att lindra konsekvenserna av det misslyckade
            försvarssamarbetet med Norge.
          </note>
          <note>
            För Sverige är det ett angeläget försvars- och säkerhetspolitiskt
            intresse att samarbeta med andra länder i allmänhet och nordiska
            länder i synnerhet på försvarsområdet.
          </note>
          <note>
            Det nordiska försvarssamarbetet Nordefco omfattar en rad områden,
            till exempel utnyttjande av gemensamma resurser för övervakning,
            gemensamma övningar och gemensam anskaffning av materiel. Genom
            att samarbeta kring inköp av materiel och dela kostnader inom
            områden som logistik, stöd och underhåll kan vi satsa mer resurser
            på utbildning, övning och operativ verksamhet.
          </note>
          <note>
            Upphandlingen av lastbilar prövas för närvarande av Konkurrensverket,
            och Försvarets materielverk som ansvarar för upphandlingen i Sverige
            har tills vidare valt att invänta resultatet av den granskningen.
          </note>
          <note>
            När det gäller Archer beklagar jag att Norge valt att avbryta
            samarbetet. För närvarande pågår förhandlingar mellan Försvarets
            materielverk, dess norska motsvarighet Försvarslogistikorganisationen
            och leverantören BAE Bofors om hur den uppkomna situationen ska
            hanteras.
          </note>
          <note>
            Sverige har och kommer även fortsättningsvis att ha ett brett
            samarbete med Norge på försvarsområdet.
          </note>
          <note type="speaker">
            Anf. 25 ANNA-LENA SÖRENSON (S):
          </note>
          <note>
            Herr talman! Jag tackar ministern för svaret.
          </note>
          <note>
            När jag läser svaret, som är ganska kort, inser jag och har jag
            respekt för att försvarsministern ser allvarligt på frågan om
            vilka konsekvenser de avbrutna affärerna med Norge kan få för
            det svenska försvaret. Jag har också uppmärksammat att man arbetar
            med frågan.
          </note>
          <note>
            Jag skulle ändå vilja att ministern utvecklade en del av sitt
            svar. Som ministern anför är det ur svenskt försvars- och säkerhetspolitiskt
            perspektiv viktigt för Sverige med samarbete med andra länder,
            i synnerhet våra nordiska grannländer.
          </note>
          <note>
            Försvarsberedningen skriver i sin omvärldsanalys Vägval i en
            globaliserad värld att utvecklingen i vår omvärld understryker
            behovet av samarbete med andra länder och att Sverige bör fördjupa
            dessa samarbeten, inte minst det nordiska samarbetet, för att
            stärka säkerheten i vår del av världen.
          </note>
          <note>
            Försvarsberedningen menar vidare att det finns ett gemensamt
            intresse av mer samarbete för att uppnå kostnadseffektivitet när
            det gäller materielförsörjning och övningsverksamhet.
          </note>
          <note>
            Vidare slår beredningen fast att samarbete i Norden ger ökad
            militär förmåga och stabilitet och säkerhet i regionen. När det
            gäller Norge specifikt har beredningen uppfattningen att Norge
            är mycket positivt till ett ökat samarbete och ser framför sig
            ett utökat materiel-, logistik- och övningssamarbete mellan de
            nordiska länderna.
          </note>
          <note>
            Jag skulle vilja att försvarsministern här i kammaren kommenterade
            om förutsättningarna för ett utökat samarbete med Norge och kanske
            även med övriga Norden har påverkats av den senaste tidens utveckling
            eftersom Försvarsberedningen starkt betonar hur samarbetet i Norden
            inverkar på vår säkerhet och militära förmåga. Då ministern understryker
            detta i sitt svar på min interpellation känns det angeläget att
            hon ger sin syn på saken.
          </note>
          <note>
            Finns det fortfarande skäl att tro att Norge är positivt till
            ett fördjupat samarbete, och anser ministern att förutsättningarna
            för ett ökat samarbete i Norden är goda?
          </note>
          <note>
            Herr talman! Jag skulle också vilja att försvarsministern svarade
            på min fråga hur de avbrutna samarbetena påverkar den svenska
            försvarsmakten. När det gäller Archerprojektet känner vi till
            att de försenade leveranserna av kanoner, som ministern inte på
            något sätt kan lastas för, resulterade i att Bodens artilleriregemente
            stod utan kanoner under en tid. Under den föregående debatten
            påpekade ministern att ett försvar utan personal inte är mycket
            att ha, men ett artilleri utan kanoner är kanske heller inte mycket
            att ha.
          </note>
          <note>
            Förutom att det känns otryggt och en smula tokigt att ett artilleri
            står utan kanoner skapar det besvikelse hos personalen i Boden.
            De hade förväntat sig att få börja öva med det nya systemet och
            lära sig det.
          </note>
          <note>
            Nu har jag förstått att systemet har börjat levereras. Den senaste
            utvecklingen innebär dock nya hot om kraftigt ökade kostnader
            för kanonerna. Dessutom har förhoppningarna om de samövningar
            med Norge som det nya gemensamt beställda systemet skulle föra
            med sig grusats.
          </note>
          <note>
            Det vore bra om försvarsministern kunde kommentera hur de avbrutna
            samarbetena påverkar kostnaderna för det svenska försvaret och
            om de eventuellt påverkar den operativa förmågan.
          </note>
          <note type="speaker">
            Anf. 26 STAFFAN DANIELSSON (C):
          </note>
          <note>
            Herr talman! Sveriges säkerhet är beroende av att vi har ett
            rimligt starkt försvar och nära militära samarbeten med demokratier
            i vår närhet.
          </note>
          <note>
            Det finns en bred enighet i Sveriges riksdag om att det nordiska
            samarbetet på försvarsområdet ska utvecklas så långt det är möjligt.
            Det har hänt och händer glädjande mycket inom en rad olika områden
            för samarbete med Finland, Norge, Danmark och i viss mån Island.
          </note>
          <note>
            De andra nordiska länderna är positiva, men särskilt de länder
            som är med i Nato markerar ibland att det finns gränser för hur
            långt samarbetet kan drivas.
          </note>
          <note>
            Att på olika sätt samarbeta om försvarsmateriel är ett viktigt
            samarbetsområde, och det är positivt när de nordiska länderna
            väljer samma vapensystem och arbetar med gemensamma upphandlingar
            och utvecklingsarbeten.
          </note>
          <note>
            Vad gäller Norge är det uppenbart att de sätter samarbetet med
            Nato och USA mycket högt. Jag menar att det bland annat var detta
            som gjorde att de inte valde JAS Gripen i sin stridsflygsupphandling,
            vilket jag naturligtvis beklagar.
          </note>
          <note>
            Liksom försvarsministern beklagar jag också att den nya norska
            regeringen signalerat att de vill avbryta samarbetet i Archerprojektet
            trots att det är mycket långt gånget. Jag vill ändå uttrycka en
            förhoppning om att sista ordet inte ska behöva vara sagt i denna
            fråga, och försvarsministern hänvisar ju till att förhandlingar
            pågår.
          </note>
          <note>
            Även om två samarbeten med Norge på försvarsmaterielområdet inte
            blir av – Gripen inleddes aldrig och Archerprojektet avbröts –
            finns det många andra samarbetsprojekt, både inom försvarsmateriel
            och inom andra områden. De fungerar väl och fortsätter att utvecklas.
          </note>
          <note>
            Försvarsministern anger tydligt att Sverige kommer att ha ett
            brett samarbete med Norge även i fortsättningen. Jag vet att försvarsministern
            arbetar hårt för detta, och Centerpartiet stöder det fullt ut.
          </note>
          <note type="speaker">
            Anf. 27 PETER HULTQVIST (S):
          </note>
          <note>
            Herr talman! Problematiken kring Archer har uppmärksammats även
            i norska Stortinget. Det har varit en debatt där detta diskuterades,
            och det är inte alla i Stortinget som med självklarhet köper att
            affären med Sverige har avbrutits.
          </note>
          <note>
            Sverre Myrli, som representerar Arbeiderpartiet i norska Stortinget,
            sade i debatten att beslutet visserligen fattades av en relativt
            färsk försvarsminister men att ministern borde ha funderat på
            de politiska konsekvenserna av att Norge går ur samarbetet med
            Sverige om viktiga militära projekt.
          </note>
          <note>
            Han sade också att det internt i systemet – syftande på försvarsmakten
            – har funnits en skepsis, för att inte säga motstånd, mot artilleriprojektet
            och andra gemensamma projekt. Han hoppades att det inte var den
            typen av krafter som övertygade försvarsministern om att Norge
            skulle dra sig ur artilleriprojektet.
          </note>
          <note>
            Myrli pekade på en ny försvarsminister. Jag skulle även vilja
            peka på en ny ÖB. Noteringen om det interna motståndet mot projektet
            är intressant.
          </note>
          <note>
            Vi kan naturligtvis spekulera om orsakerna, men jag tycker att
            det är intressant att man i norska Stortinget tar upp den här
            typen av frågor och beskriver problemet på det sättet. Detta visar
            att det även i Stortinget finns en skepsis mot det som har hänt.
            Som jag förstår det när jag läser protokollet från debatten är
            det flera partier som markerar vikten av samarbete mellan Sverige
            och Norge på bland annat materielområdet.
          </note>
          <note>
            Jag hoppas det är en kraft som kan verka för att försöka ordna
            upp förhållandet när det gäller Archer. Där pågår nu diskussioner
            mellan Norge och Sverige. Det är ett gemensamt materielprojekt
            som står för mycket. Vi utvecklar något tillsammans. Om det handlar
            om tekniska frågor borde de kunna lösas.
          </note>
          <note>
            Jag hoppas som sagt att man ska kunna hitta en lösning på detta,
            och jag noterar den debatt som förs i den norska politiken kring
            detta, där representanter från flera partier har agerat och uttalat
            att man vill ha ett bra samarbete i fortsättningen.
          </note>
          <note>
            Sverige och Norge har olika säkerhetspolitiska lösningar i grunden.
            Men det är inte detsamma som att man inte kan samarbeta på olika
            områden. Jag tror att vi i dag har ett sextiotal olika samarbetsprojekt
            mellan Sverige och Norge och ett hundratrettiotal inom ramen för
            Nordefco.
          </note>
          <note type="speaker">
            Anf. 28 Försvarsminister KARIN ENSTRÖM (M):
          </note>
          <note>
            Herr talman! Jag vill gärna ge en bakgrund till samarbetet kring
            det projekt som vi talar om i dag framför allt, artillerisystemet
            Archer. Bara så att vi går tillbaka och minns hur det var: Det
            var regeringen som den 19 augusti 2009 bemyndigade Försvarsmakten
            att i samarbete med Norge beställa 24 enheter av artillerisystemet
            Archer. Norge har i sin tur beställt samma antal.
          </note>
          <note>
            Systemet skulle ha varit levererat till Försvarsmakten i maj
            2012 men har på grund av tekniska problem kommit att försenas
            avsevärt. Regeringen har såväl i budgetpropositionen för 2014
            som vid ett flertal andra tillfällen varit mycket tydlig med att
            förseningarna i Archerprojektet är bekymmersamma. Jag har också
            personligen uttryckt mitt missnöje och konstaterat att det vilar
            ett tungt ansvar på tillverkaren att leva upp till det avtal som
            man har ingått. Vi har ju behov av detta – det är därför vi har
            fattat beslutet. Förseningarna är naturligtvis inte acceptabla.
          </note>
          <note>
            Under hösten 2013 fick vi angivet att de problem som man tidigare
            hade haft nu var lösta, och fyra pjäser levererades till Försvarets
            materielverk för vidare utprovning. I oktober 2013 överlämnades
            de fyra pjäserna till artilleriregementet i Boden för utbildning
            och övning. Det var verkligen välkommet.
          </note>
          <note>
            I ljuset av den senaste tidens positiva utveckling kom Norges
            besked i december 2013 om att avbryta samarbetet som en överraskning
            för regeringen. Jag har tidigare beklagat Norges besked. Jag sade
            också att avhoppet kommer att påverka samarbetet med Norge, bland
            annat på området indirekt eld.
          </note>
          <note>
            Från svensk sida är inriktningen att gå vidare med Archer, eftersom
            vi inte ser något alternativ på marknaden som kan leverera motsvarande
            kvalificerad artilleriförmåga till samma kostnad inom samma tidsram.
            Det är en förmåga som är viktig för oss och som vi kommer att
            behöva.
          </note>
          <note>
            För närvarande pågår dialog och förhandlingar på såväl regerings-
            som myndighetsnivå för att försöka lösa detta. En viktig utgångspunkt
            i de pågående förhandlingarna är att det finns en lösning som
            inte riskerar att ytterligare försena tillförseln av systemet
            till den svenska försvarsmakten. En annan mycket viktig utgångspunkt
            är att Sverige i enlighet med gällande avtal inte kommer att acceptera
            några fördyringar till följd av det avbrutna samarbetet.
          </note>
          <note>
            Jag vill verkligen understryka att vi självklart gör allt för
            att de två utgångspunkterna ska realiseras, nämligen att vi inte
            ska få ytterligare förseningar till Försvarsmakten och att det
            inte ska bli några fördyringar till följd av avhoppet.
          </note>
          <note>
            Det nordiska samarbetet är, som jag uppfattar det, viktigt för
            alla partier i Sveriges riksdag. Vi har en lång tradition av ett
            gott nordiskt samarbete. Vi har en lång tradition av ett gott
            samarbete mellan Norge och Sverige. Det samarbetet är omfattande
            och gäller projekt på flera olika områden. Jag har ingen annan
            bild än att detta är något som både Sverige och Norge ska fortsätta
            med och att det finns en vilja att fortsätta vårt samarbete.
          </note>
          <note type="speaker">
            Anf. 29 ANNA-LENA SÖRENSON (S):
          </note>
          <note>
            Herr talman! Det är positivt att höra från försvarsministern
            att det pågår dialog och förhandlingar och att man inte accepterar
            fördyringar. Ökade kostnader för materielen är ju viktiga att
            behandla. Redan i dag är Försvarsmakten utsatt för stora påfrestningar
            när det gäller materielförsörjningen. Det finns skäl till stark
            oro för hur man ska klara den för att uppnå den förmåga som riksdagen
            har beslutat om.
          </note>
          <note>
            Försvarsministern har vid flera tillfällen tidigare här i kammaren
            debatterat frågan om tillgången till försvarsmateriel. Jag tycker
            att det finns anledning att i det här sammanhanget komma tillbaka
            till frågan hur regeringen ser på tillämpningen av försvarsmaterielstrategin.
          </note>
          <note>
            Låt mig påminna alla om principerna i strategin: De är i första
            hand att man ska vidmakthålla och uppgradera befintligt materiel
            före nyanskaffning, i andra hand, om nyanskaffning ska ske, att
            den ska ske genom köp från hyllan, det vill säga att det ska vara
            färdigutvecklat och utprovat materiel, och i sista hand att nyutveckling
            ska ske först när det behövs och de andra principerna inte kan
            uppfyllas.
          </note>
          <note>
            I inriktningspropositionen från 2008/09 Ett användbart försvar
            står det: Oavsett anskaffningsform bör möjligheterna till internationellt
            samarbete undersökas. Därtill kan, i de särskilda fall då regeringen
            bedömer att det är ett viktigt inslag eller verksamhetsmässigt
            och ekonomiskt fördelaktigt, samarbete i fråga om försvarsteknologi
            vara aktuellt med de länder med vilka vi delar säkerhetspolitiska
            intressen.
          </note>
          <note>
            I det sammanhanget är det viktigt att fråga om förutsättningarna
            för gemensam anskaffning med Norge har försämrats.
          </note>
          <note>
            Sedan skulle jag vilja passa på att vidga debatten om försvarsmaterielstrategin
            lite grann och fråga ministern om hon anser att en mycket strikt
            tillämpning av principerna i försvarsmaterielstrategin är hållbar
            på sikt. Nästan all utveckling av försvarsmateriel sker i nära
            samarbete mellan försvarsindustrin och den egna försvarsmakten.
            Försvinner de förutsättningarna blir det svårt för industrin att
            nyutveckla och därmed kunna behålla sin utvecklingspersonal, sina
            ingenjörer och så vidare, och sitt kunnande.
          </note>
          <note>
            Med den kompetensen försvinner de som kan vidmakthålla och uppgradera
            befintlig materiel. På sikt försvinner också den kompetens som
            behövs för att kunna göra kompetenta beställningar av det som
            ska köpas från hyllan.
          </note>
          <note>
            Min fråga är om ministern håller med mig om beskrivningen av
            hur en strikt tillämpning av principerna i försvarsmaterielstrategin
            faktiskt kan leda till att hela strategin havererar och att Försvarsmakten
            får betydande svårigheter med sin materielförsörjning.
          </note>
          <note type="speaker">
            Anf. 30 Försvarsminister KARIN ENSTRÖM (M):
          </note>
          <note>
            Herr talman! Materielförsörjningen är ett område som innehåller
            många olika delar. Man kan konstatera att försvarsindustrin i
            sig samarbetar över nationsgränserna i dag, och vi har också sett
            att vi genom att samarbeta med andra länder kan få effektivare
            materielförsörjning och kan dela på utvecklingskostnaderna.
          </note>
          <note>
            Den här interpellationsdebatten handlar egentligen om vårt samarbete
            med Norge, men jag tar mig friheten att ändå säga något om hur
            jag ser på vår materielförsörjningsstrategi. Den är naturligtvis
            en grund för att vi ska kunna bygga förmåga. Om personal är en
            av grundstenarna är materielen den andra, och den tredje är att
            ha väl övade förband som har rätt utbildning och har fått rätt
            övning.
          </note>
          <note>
            Det man nu kan se är att regeringen har tillämpat strategin på
            ett bra och flexibelt sätt. De senaste årens utvecklings- och
            anskaffningsprojekt har varit en kombination av att uppgradera
            och utveckla befintliga system, där nästa generations JAS Gripen
            är det mest omfattande exemplet. Utvecklandet av JAS 39 Gripen
            E, där vi bygger vidare på ett system och delar utvecklingen med
            minst ett annat land, ser vi som mycket fördelaktigt och positivt.
          </note>
          <note>
            Ett annat exempel är helikopter 16. Där såg man ett behov av
            helikoptrar, det var bråttom, och det fanns en helikopter som
            motsvarade de behov som Försvarsmakten hade. Man kunde göra en
            snabb upphandling och påbörja utbildning redan innan man hade
            leveransen. Det är en rekordtid från beslut i riksdagen till leverans
            av den första helikoptern, och helikoptrarna blev snabbt fullt
            operativa i Afghanistan.
          </note>
          <note>
            Här gäller det att hitta balansen. Det som ska styra är Försvarsmaktens
            behov av materiel, och sedan gäller det hur vi så effektivt som
            möjligt kan se till att de behoven kan tillgodoses. Det är vad
            vi gör. Jag skulle vilja säga att det under de senaste åren har
            investerats och anskaffats – både nyanskaffning och beslut om
            uppgraderingar – utifrån materielförsörjningsstrategin, och min
            bild är att det fungerar bra.
          </note>
          <note>
            Jag vill också säga någonting om samarbetet med andra länder.
            Man kan se att man tjänar på att samarbeta. Man får vara medveten
            om att man ibland kanske får tona ned nationella särkrav för att
            hitta kloka lösningar. Jag har inte uppfattningen att det har
            behövt ske på stor bekostnad av något eller att det har påverkat
            vår förmåga på något sätt.
          </note>
          <note>
            Det ligger i vårt intresse att ha både ett säkerhetspolitiskt
            och ett försvarspolitiskt samarbete. Det ligger i vårt intresse
            att ha ett försvarsmaterielsamarbete med våra nordiska grannländer.
            Det ska vi fortsätta med. Sedan får man naturligtvis vara medveten
            om att det inte bara är en part som kan bestämma sig för ett samarbete,
            utan givetvis måste det vara fler parter som bestämmer sig för
            att de vill gå vidare med olika projekt.
          </note>
          <note>
            Jag hoppas att farhågorna för vad detta kan innebära för vårt
            samarbete med Norge är så små som möjligt. Jag tror att både Sverige
            och Norge och hela Norden har att vinna på att vi kan fortsätta
            att samarbeta.
          </note>
          <note type="speaker">
            Anf. 31 ANNA-LENA SÖRENSON (S):
          </note>
          <note>
            Herr talman! Jag är naturligtvis medveten om att denna interpellationsdebatt
            i första hand berör samarbetet med Norge. Men precis som försvarsministern
            säger är samarbetet med de nordiska länderna och med andra länder
            när det gäller försörjning av försvarsmateriel väsentligt i fråga
            om strategin. Därför tycker jag att det fanns anledning att ta
            upp försvarsmaterielstrategin till diskussion.
          </note>
          <note>
            Jag tycker inte att försvarsministern har kommenterat konsekvenserna
            för den svenska försvarsmakten tillräckligt. Jag skulle därför
            vara tacksam om hon kunde återkomma till det.
          </note>
          <note>
            Vi noterar återigen att det är positivt att det förekommer förhandlingar
            och dialoger. När jag läser på Försvarsmaktens hemsida ser jag
            att den gemensamma konsekvensanalys som skulle göras tillsammans
            med FMV och den norska motsvarigheten skulle ha redovisats för
            Regeringskansliet i slutet av januari. Nu är vi i början av februari.
            Det kunde därför vara intressant att höra om Regeringskansliet
            har fått ta del av denna redovisning.
          </note>
          <note type="speaker">
            Anf. 32 Försvarsminister KARIN ENSTRÖM (M):
          </note>
          <note>
            Herr talman! Jag vill ytterligare understryka det som jag sade
            inledningsvis, nämligen att det är angeläget att vi har ett gott
            samarbete på det säkerhets- och försvarspolitiska området med
            andra länder i allmänhet och med de nordiska länderna i synnerhet.
            Vi har genomfört ett flertal försvarsmaterielsamarbeten av varierande
            storlek och komplexitet med Norge. Norge är också det nordiska
            land som Sverige har flest materielsamarbeten med. Jag är, som
            sagt, övertygad om att det kommer att finnas goda möjligheter
            även i framtiden att samarbeta.
          </note>
          <note>
            När det gäller just det avbrutna projektet Archer vill jag upprepa
            det som jag har sagt, och det är att detta måste komma till en
            lösning som inte innebär ytterligare förseningar för Försvarsmakten
            och därmed utvecklandet och uppbyggandet av att stärka vår försvarsförmåga
            och den operativa effekten. Det ska inte heller uppstå fördyringar
            till följd av detta. Det är vi mycket tydliga med och kommer att
            fortsätta att vara mycket tydliga med.
          </note>
          <note>
            Självklart måste det under tidens gång göras analyser av både
            det rättsliga läget och om detta påverkar leveranstakten. Men
            utgångspunkten i detta från svensk sida är alltså tidsplanen som
            redan är försenad, men det får inte innebära ytterligare förseningar.
            Det andra är att det inte ska innebära fördyringar till följd
            av Norges avhopp.
          </note>
          <note>
            Överläggningen var härmed avslutad.
          </note>
          <note>
            Ajournering
          </note>
          <note>
            Kammaren beslutade kl. 13.44 på förslag av tredje vice talmannen
            att ajournera förhandlingarna till kl. 14.00 då frågestunden skulle
            börja.
          </note>
          <note>
            Återupptagna förhandlingar
          </note>
          <note>
            Förhandlingarna återupptogs kl. 14.00.
          </note>
          <note>
            9 § Frågestund
          </note>
          <note type="speaker">
            Anf. 33 TREDJE VICE TALMANNEN:
          </note>
          <note>
            Jag vill hälsa statsråden välkomna. Frågor besvaras i dag av
            näringsminister Annie Lööf, finansminister Anders Borg, statsrådet
            Birgitta Ohlsson, statsrådet Anna-Karin Hatt och miljöminister
            Lena Ek.
          </note>
          <note>
            En fråga ska vara av övergripande och allmänpolitiskt slag eller
            avse ett ämne som faller inom statsrådets ansvarsområde och rör
            dennes tjänsteutövning. Näringsminister Annie Lööf besvarar såväl
            allmänpolitiska frågor som frågor inom sitt eget ansvarsområde.
          </note>
          <note>
            Finansieringen av bolagsskattesänkningen
          </note>
          <note type="speaker">
            Anf. 34 FREDRIK OLOVSSON (S):
          </note>
          <note>
            Herr talman! Regeringens expertmyndighet, Ekonomistyrningsverket,
            varnar för att underskottet i de offentliga finanserna ökar kraftigt
            i år och riskerar att bli det största sedan 1990-talet. En orsak
            till det, menar verket, är den stora bolagsskattesänkning som
            regeringen genomförde i budgeten för förra året. Anders Borg påstod
            då att hälften av skattesänkningen var finansierad. Men nu säger
            Ekonomistyrningsverket att 6 miljarder saknas i det som då var
            finansministerns kalkyl.
          </note>
          <note>
            Jag undrar förstås om Anders Borg delar expertmyndighetens uppfattning.
            Kom finansministern och regeringen till riksdagen med en fuskfinansiering
            som nu ökar underskottet i de offentliga finanserna?
          </note>
          <note type="speaker">
            Anf. 35 Finansminister ANDERS BORG (M):
          </note>
          <note>
            Herr talman! Fredrik Olovsson ställer en fråga som rör vad som
            hände med bolagsskatten under 2012. Skatteintäkterna för 2012
            i den taxering som har gjorts har, som flera myndigheter påpekat,
            förmodligen blivit lägre än vad vi hade trott. Då väcker Fredrik
            Olovsson hypotesen att det beror på att de regler som trädde i
            kraft den 1 januari 2013 inte har fungerat. Det är en tänkbar
            hypotes; man kan tro att det förhåller sig på det sättet.
          </note>
          <note>
            En alternativ hypotes skulle kunna vara att vi har haft en ekonomisk
            kris i Europa med två år av recession. Vi har alltså haft fallande
            tillväxt både 2012 och 2013, vilket har påverkat att till exempel
            våra företags försäljning till europeiska länder har varit relativt
            måttlig och industrin följaktligen inte har tjänat så mycket pengar.
            Det kan då ha påverkat skatteintäkterna för 2012. Men jag har
            ännu inte sett någon taxering för 2013. Den görs under 2014, då
            de nya reglerna tillämpas för första gången.
          </note>
          <note>
            Jag är naturligtvis glad över att Fredrik Olovsson har en sådan
            framsynthet att han redan nu kan se hur den taxeringen fungerar.
            Vi andra får nog vänta tills den är genomförd.
          </note>
          <note type="speaker">
            Anf. 36 FREDRIK OLOVSSON (S):
          </note>
          <note>
            Herr talman! Det är inte jag som säger det här, Anders Borg.
            Det är din egen myndighet, Ekonomistyrningsverket. Och det handlar
            inte om bolagsskatteintäkterna totalt sett, utan det handlar om
            just den finansiering som du kom till riksdagen med. Du påstod
            att den skulle ge 9 miljarder, men Ekonomistyrningsverket säger
            nu att den bara ger 6 miljarder.
          </note>
          <note>
            Min fråga är fortfarande: Delar du Ekonomistyrningsverkets uppfattning
            att du kom till riksdagen med en fuskfinansiering på 6 miljarder
            som nu ökar underskottet i de offentliga finanserna?
          </note>
          <note type="speaker">
            Anf. 37 Finansminister ANDERS BORG (M):
          </note>
          <note>
            Herr talman! Låt mig vara tydlig med kronologin här, för det
            är uppenbarligen den som är Fredrik Olovssons svårighet.
          </note>
          <note>
            Vi talar om taxeringsutfallet för 2012. Det är alltså de vinster
            som företagen gjort under 2012 som taxerats under 2013 som förmodligen
            har blivit lägre än vad vi trott.
          </note>
          <note>
            Vi har skärpt regelverket. Det nya regelverket trädde i kraft
            den 1 januari 2013. Det finns ingen som kan ha en uppfattning
            om regelverket har fungerat eller inte förrän vi har gjort taxeringen
            för 2013 under 2014.
          </note>
          <note>
            Fredrik Olovsson kommer säkert att återkomma till den här diskussionen
            hösten 2014, när jag som finansminister kan ha en möjlighet att
            besvara frågan om hur taxeringen för 2013 såg ut. Men innan vi
            är framme vid den är det nog kronologin här som Fredrik Olovsson
            får reda ut.
          </note>
          <note>
            EU:s energi- och klimatmål
          </note>
          <note type="speaker">
            Anf. 38 ÅSA ROMSON (MP):
          </note>
          <note>
            Herr talman! I går beslöt Europaparlamentet att EU:s energi-
            och klimatmål för 2030 ska vara tre kombinerade, kraftfulla och
            bindande mål.
          </note>
          <note>
            Vi har i Sverige under lång tid berett frågan om vilken syn vi
            bör ha på EU:s energi- och klimatmål. Energimyndigheten kom redan
            i somras med sitt svar, att det är bra att ha tre kombinerade
            och ambitiösa klimatmål, både för klimatagendan och för omställningen
            av energisektorn, för en framtidsinriktad bransch, som ger både
            bättre hälsoeffekter och större jobbmöjligheter i Europa.
          </note>
          <note>
            Svenska regeringen har hittills inte kunnat säga vad man föredrar
            för klimatmål för 2030, så min enkla fråga här ställer jag till
            Annie Lööf, om hon i dag kan berätta hur regeringen ställer sig
            till klimat- och energimålen, som är en kombinerad miljö-, energi-
            och i högsta grad statsrelevant fråga.
          </note>
          <note>
            Jag hävdar att det är en allmän fråga som borde besvaras av Annie
            Lööf, eftersom vare sig klimatministern eller energiministern
            till fullo äger denna fråga.
          </note>
          <note type="speaker">
            Anf. 39 Miljöminister LENA EK (C):
          </note>
          <note>
            Herr talman! Regeringen välkomnar självfallet kommissionens förslag
            till samlat ramverk för klimat- och energipolitiken för 2030.
            Detta kommer att bli föremål för diskussion vid Europeiska rådets
            möte i mars eller möjligen i juni. Vi vet inte än hur tidsplaneringen
            ser ut. Den har inte kommissionen fastställt.
          </note>
          <note>
            EU behöver befästa sitt ledarskap. EU behöver agera kraftfullt
            för att vi konstruktivt ska kunna förhandla fram till dess att
            vi får ett globalt klimatavtal i Paris 2015. Och det finns en
            uppenbar koppling mellan vad EU gör och hur vi kan driva klimatförhandlingarna.
          </note>
          <note>
            Regeringen ställer sig bakom ett ambitiöst och bindande klimatmål
            till 2030 som bidrar till att målet för 2050 kan uppfyllas på
            ett kostnadseffektivt sätt och i linje med vad som är en rimlig
            eller rättvis andel för EU för att hålla den globala uppvärmningen
            under två grader. En total ambitionsnivå om 40 procents reduktion
            till 2030 är för låg för att åstadkomma detta, och det har regeringen
            framfört till EU-kolleger och EU-kommissionen i beredning av de
            nuvarande förslagen.
          </note>
          <note type="speaker">
            Anf. 40 ÅSA ROMSON (MP):
          </note>
          <note>
            Herr talman! Jag noterar att alliansregeringen i samlad form
            fortfarande duckar i denna fråga, för det som miljöminister Lena
            Ek svarar på är bara frågan om klimatmålet, och detta är det minst
            kontroversiella just nu. Parlamentet ställer sig också bakom minst
            minus 40 procent.
          </note>
          <note>
            Det som är relevant att diskutera är de tre målen för energieffektivisering
            för att stödja förnybar energi och för att få folkhälsa och jobb
            att gå före kärnkraftsagendan och agendan om fossil energi i Europa.
          </note>
          <note>
            Jag noterar att Lena Eks, Annie Lööfs och Anna-Karin Hatts partikamrat
            i EU-parlamentet i går röstade på samma förslag som den gröna
            gruppen, det vill säga en riktigt ambitiös och sammanhållen energi-
            och klimatpolitik för Europa. Det är tråkigt att Sveriges regering
            i dag inte ens har ett svar på vad de tycker.
          </note>
          <note type="speaker">
            Anf. 41 Miljöminister LENA EK (C):
          </note>
          <note>
            Herr talman! Den här frågan har beretts av kommissionen sedan
            2011. Det finns tre olika dokument som har cirkulerat sektorsvis.
            Det handlar om klimat, det handlar om energi och det handlar om
            transporter. Regeringen har ställt sig bakom samtliga dessa.
          </note>
          <note>
            Dessutom har EU-kommissionären Hedegaard lämnat en grönbok som
            handlar om vägen från nu och fram till 2050. Där finns ett antal
            milstolpar uppräknade som regeringen har ställt sig bakom.
          </note>
          <note>
            Slutligen skickade vi, som ett av de första länderna, ett brev
            till kommissionen före jul där vi påtalade att det är viktigt
            att EU har en stark ambition eftersom klimatfrågan är en oerhört
            viktig fråga.
          </note>
          <note>
            Jag är väldigt glad att Centerpartiets Kent Johansson, som nu
            ska förhandla för den liberala gruppen i de här frågorna, har
            intagit en tydlig ståndpunkt i frågan.
          </note>
          <note>
            Miljöaspekter vid byggande av bostäder
          </note>
          <note type="speaker">
            Anf. 42 OSKAR ÖHOLM (M):
          </note>
          <note>
            Herr talman! Jag har också en fråga till miljöministern.
          </note>
          <note>
            Vi befinner oss nu mitt uppe i ett ganska intensivt arbete, både
            i regeringen och i riksdagen, med att skapa fler bostäder i Sverige.
            Glädjande nog tar vi ett helhetsgrepp och går igenom både regler
            och förenklingar på det område som bostadsministern ägnar sig
            åt men också på andra områden som andra delar av regeringen arbetar
            med. En sådan del är miljöbalkens bestämmelser om hushållning
            med mark och vatten, de så kallade riksintressena.
          </note>
          <note>
            Många har påtalat att det system som har funnits länge i Sverige
            har lett till att det är ganska vaga beskrivningar som inte är
            speciellt väl definierade. Många av dem är dessutom inte heller
            uppdaterade på väldigt länge.
          </note>
          <note>
            Det är glädjande att se att en utredning är tillsatt för att
            se över detta och hur man ska hitta balansen. Jag till fråga miljöministern
            vilka förväntningar hon har på utredningen och hur vi hittar balansen
            mellan det som är skyddsvärt och det övergripande målet att skapa
            fler bostäder.
          </note>
          <note type="speaker">
            Anf. 43 Miljöminister LENA EK (C):
          </note>
          <note>
            Herr talman, ärade åhörare och ärade ledamöter! Jag är mycket
            glad att Oskar Öholm tar upp den här frågan. Det låter som en
            väldigt teoretisk fråga. Men i praktiken är avvägningen mellan
            olika riksintressen och det man vill göra i nationell, regional
            eller kommunal planering avgörande för var vi ska ha skolor, var
            det ska byggas bostäder och vilka miljöintressen som ska kunna
            skyddas. Därför har diskussionen varit livlig.
          </note>
          <note>
            Jag är glad att vi nu har en särskild utredare på plats som ska
            göra en översyn av reglerna som finns i 3 och 4 kap. miljöbalken.
            Utredaren ska föreslå sådana ändringar som ger ett system för
            hushållning med mark- och vattenområden, särskilda områden av
            riksintresse och att allting är ändamålsenligt, anpassningsbart
            över tiden och fokuserat på väsentliga och aktuella behov.
          </note>
          <note>
            När vi talar om aktuella behov är just bostadspolitiken ett väldigt
            tydligt aktuellt behov. Där ska det komma ett tidigare delbetänkande
            just för att belysa de frågorna.
          </note>
          <note type="speaker">
            Anf. 44 OSKAR ÖHOLM (M):
          </note>
          <note>
            Herr talman! Tack för svaret, miljöministern! Det är precis som
            ministern påpekar. Ibland kan det låta som väldigt teoretiska
            diskussioner. Samtidigt finns de exempel man hör. På en del håll
            i landet har man stora planer. Ibland konstaterar man att hela
            kommunen är utpekad på olika sätt som riksintresse för olika saker.
          </note>
          <note>
            Det gäller att hitta balansen. Å ena sidan tror jag att vi alla
            kan vara överens om att det finns stora delar, platser, områden
            och verksamheter där staten och vi alla har ett genuint intresse
            av att vi gör det lite svårt att exploatera där eller att göra
            andra saker. Men det måste också fungera just med de olika typerna.
          </note>
          <note>
            En följdfråga till miljöministern är om hon ser att det är några
            delar av riksintressena som är mer problematiska än andra.
          </note>
          <note type="speaker">
            Anf. 45 Miljöminister LENA EK (C):
          </note>
          <note>
            Herr talman! Det vore ganska osjyst att uttala sig om det när
            vi precis har tillsatt en utredare som har fått ett utredningsdirektiv
            som är rätt innehållsrikt.
          </note>
          <note>
            Vi ser på olika håll i olika kommuner att man diskuterar just
            motsättningar mellan bevarandeintressen, olika naturtyper, kulturella
            värden och det alldeles befogade intresse som människor har att
            det ska finnas en bostad och att det ska finnas olika sorters
            bostäder eller äldreboende.
          </note>
          <note>
            Det har visat sig att de regler vi har inte fungerar optimalt.
            Det finns en stor diskussion i många regioner och i många kommuner.
            Därför är det väldigt bra att man tittar igenom detta på ett systematiskt
            sätt och ser hur vi avväger balanserna mellan olika riksintressen
            och ser till att det blir bra system för dialog. Man måste alltid
            kompromissa när det handlar om sådana här frågor.
          </note>
          <note>
            I några kommuner, men inte i alla, är det väldiga problem med
            bostadsbyggande. Vi tar därför den delen först i utredningsarbetet.
          </note>
          <note>
            Stödet till kvinnojourer
          </note>
          <note type="speaker">
            Anf. 46 MARKUS WIECHEL (SD):
          </note>
          <note>
            Herr talman! Jag har en fråga till demokratiminister Birgitta
            Ohlsson alternativt Annie Lööf angående regeringens satsning för
            utsatta kvinnor.
          </note>
          <note>
            I en debattartikel i september lovade Maria Arnholm och Maria
            Larsson en fördubbling av resurserna till kvinnojourerna. Trots
            detta löfte har regeringen valt att dra in stödet till Terrafem,
            som driver Sveriges enda rikstäckande telefonjour för kvinnor
            av utländsk härkomst.
          </note>
          <note>
            Kvinnor i behov kan ringa dit, och samtalet registreras inte
            och syns inte på telefonräkningarna. Terrafem driver även en juristjour
            som erbjuder stödlägenheter. På grund av att regeringen väntas
            dra in stödet kan de tvingas lägga ned.
          </note>
          <note>
            Min fråga är hur regeringen i ena sekunden kan lova en fördubbling
            av stödet till kvinnojourerna och i andra sekunden dra in stödet.
          </note>
          <note type="speaker">
            Anf. 47 Näringsminister ANNIE LÖÖF (C):
          </note>
          <note>
            Herr talman! För hela alliansregeringen är jämställdhetsfrågan
            oerhört viktig. Under den tid vi suttit vid makten har vi tiodubblat
            anslaget för jämställdhet om man jämför med perioden 2003–2006.
            Att hjälpa utsatta kvinnor som flyr från våld inom hemmets fyra
            väggar är självklart prioriterat. Där har vi gjort förstärkningar.
            Jag vet också att statsministern har ett engagemang i dessa frågor
            för att stärka den fina verksamhet som kvinnojourer gör runt om
            i hela landet.
          </note>
          <note type="speaker">
            Anf. 48 MARKUS WIECHEL (SD):
          </note>
          <note>
            Herr talman! Tack för svaret! Terrafem och liknande verksamheter
            gör väldigt mycket för kvinnor. Jag tyckte inte riktigt att jag
            fick svar på frågan hur man kan välja att dra in stödet när man
            tidigare har lovat ett fördubblat stöd för den sortens verksamhet.
          </note>
          <note>
            Min följdfråga till ministern är: Vad avser regeringen att göra
            för att stötta den här typen av verksamheter mer?
          </note>
          <note type="speaker">
            Anf. 49 Näringsminister ANNIE LÖÖF (C):
          </note>
          <note>
            Herr talman! Sveriges kvinnojourer runt om i landet gör en fantastisk
            insats varje dag inte minst för de kvinnor som drabbas och flyr
            undan våld och förtryck i hemmet. Det är ofta en finansiering
            som bygger på ideella krafter och kommunens pengar men i vissa
            fall också på statliga anslag.
          </note>
          <note>
            Under vår tid då vi har varit med och styrt Sverige har vi ökat
            anslaget totalt sett för jämställdhetspolitiken. Det finns ingen
            ambition från vår sida att dra ned dessa anslag utan vi ska bibehålla
            detta.
          </note>
          <note>
            Jag vill be frågeställaren att ställa den specifika frågan till
            ansvarig minister för att få ett mer fullödigt svar på hur just
            den här frågan kommer att hanteras framöver i regeringen.
          </note>
          <note>
            Solenergi
          </note>
          <note type="speaker">
            Anf. 50 JENS HOLM (V):
          </note>
          <note>
            Herr talman! Jag har en fråga till energiminister Anna-Karin
            Hatt.
          </note>
          <note>
            Vi var båda i går på invigningen av solparken utanför Västerås,
            Nordens största solenergianläggning. Jag delar fullt ut din spännande
            vision om att i framtiden kan så mycket som två tredjedelar av
            vår elkonsumtion komma från el från solenergin.
          </note>
          <note>
            För att skynda på produktionen av förnybar energi lade ni nyligen
            fram förslaget om skattereduktion för mikroproduktion av förnybar
            el. Det är bra med stimulans för till exempel våra villaägare
            att lägga solceller på sina tak.
          </note>
          <note>
            Varför utesluts alla som är hyresgäster, som kan vara andelsägare
            i förnybar energi? Varför är det så stora begränsningar i ert
            förslag att det knappast lönar sig för våra stora bostadsbolag,
            till exempel allmännyttan, att bygga ut solenergi och lägga ut
            solpaneler på sina tak?
          </note>
          <note type="speaker">
            Anf. 51 Statsrådet ANNA-KARIN HATT (C):
          </note>
          <note>
            Herr talman! Det stämmer att i går invigdes Nordens största solpark
            utanför Västerås. Det kommer att bli en viktig referensanläggning
            för många som går i liknande funderingar framöver.
          </note>
          <note>
            Det stämmer att jag sade att IEA, som är de som kan energifrågorna
            internationellt allra bäst, pekade på att med fallande priser
            på solceller och bättre möjligheter att ta vara på solens energi
            skulle två tredjedelar av världens samlade elbehov kunna komma
            från solen till år 2060. Hur det blir återstår att se.
          </note>
          <note>
            Det stämmer också som Jens Holm sade att regeringen alldeles
            nu har lagt fram förslag om sänkt skatt för mikroproduktion av
            förnybar el. Det förslaget syftar till att en villaägare, en lantbrukare,
            en småföretagare eller en som äger en mindre industrifastighet
            som håller sig inom reformens ramar ska kunna göra ett skatteavdrag
            på sin skatt och få upp till 18 000 kronor i sänkt skatt förutsätt
            att de producerar småskalig förnybar el.
          </note>
          <note type="speaker">
            Anf. 52 JENS HOLM (V):
          </note>
          <note>
            Herr talman! Det är inte så dumt för till exempel våra villaägare
            att de kan få en skattereduktion på 18 000 kronor om de levererar
            förnybar energi. Men hur är det med alla hyresgäster som inte
            kan lägga upp solceller på taket?
          </note>
          <note>
            De kan i stället bli andelsägare i till exempel vindkooperativ
            eller solenergikooperativ. Borde inte också de kunna få göra en
            reduktion eller få någon form av förmån för sitt bidrag till utbyggnaden
            av förnybar energi?
          </note>
          <note>
            Som jag sade tidigare finns i det förslag som regeringen har
            lagt fram stora begränsningar. Det lönar sig till exempel inte
            för våra allmännyttiga bostadsbolag som har gigantiska takytor
            där de kan lägga ut solpaneler på taken och producera solenergi.
          </note>
          <note>
            Jag talade med Miljöförvaltningen i Stockholms stad. De har en
            jätteambitiös plan för att lägga ut solceller på taken i Stockholm.
            Men det nuvarande systemet hämmar dem att göra det för att det
            är så begränsat att de allmännyttiga bostadsbolagen inte är intresserade
            av att dra nytta av systemet.
          </note>
          <note type="speaker">
            Anf. 53 Statsrådet ANNA-KARIN HATT (C):
          </note>
          <note>
            Herr talman! Det är intressant att Jens Holm klagar över att
            det är en begränsad reform. De facto fick regeringen en utredning
            som föreslog att vi skulle sänka skatten med 6 000 kronor per
            år för småskalig förnybar elproduktion. Vi valde i höstas att
            höja det till 12 000 kronor när vi aviserade reformen i budgeten.
          </note>
          <note>
            Nu har vi kunnat gå vidare i regeringen och säger: Låt oss höja
            ambitionsnivån. Låt oss tillåta lite större anläggningar i reformen
            så att man kan få göra avdrag för upp till 30 000 kilowattimmar
            och därmed kunna få en skattereduktion med upp till 18 000 kronor
            per år.
          </note>
          <note>
            Det kommer att leda till att många väljer att sätta upp solceller
            på villataket, ett mindre vindkraftverk på den egna lantbruksfastigheten
            eller någon annan typ av förnybar elproduktion.
          </note>
          <note>
            När det gäller annan förnybar elproduktion finns det andra system
            för att stödja detta, inte minst elcertifikatssystemet, som är
            designat för storskalig förnybar elproduktion. Det vi vill göra
            med just denna reform är att stimulera enskilda som längtar efter
            att kunna göra en miljöinsats samtidigt som de kan få kontroll
            över sina energikostnader. Det är syftet med den sänkta skatten
            för småskalig förnybar elproduktion.
          </note>
          <note>
            Idrottslyftet och friluftsrörelsen
          </note>
          <note type="speaker">
            Anf. 54 ANITA BRODÉN (FP):
          </note>
          <note>
            Herr talman! Jag skulle vilja ställa min fråga till miljöministern.
          </note>
          <note>
            Den 16 januari frågade jag kultur- och idrottsministern om hon
            var beredd att bredda Idrottslyftet genom att inkludera friluftsrörelsen.
            Jag fick då ett mycket positivt svar. Jag informerades om den
            dialog som förs med Riksidrottsförbundet och med Friluftsfrämjandet.
          </note>
          <note>
            Friluftsrörelsen ligger under Miljödepartementet, och där är
            miljöministern högst ansvarig. Jag är mycket intresserad av att
            höra hur miljöministern bedömer möjligheterna att ta ett steg
            till utöver den friluftsproposition som är lagd. Hur kan man medverka
            till ett ordentligt friluftslyft?
          </note>
          <note type="speaker">
            Anf. 55 Miljöminister LENA EK (C):
          </note>
          <note>
            Herr talman, ärade åhörare och ärade ledamöter! Jag tycker att
            det är en intressant fråga som Anita Brodén ställer. Vi vet att
            idrottsrörelsen får drygt 1,7 miljarder om året och har oerhört
            många engagerade ledare, engagerade föräldrar och engagerade ledamöter
            i de olika föreningarna som också är mycket intresserade av friluftsliv.
            Samtidigt har vi under alliansregeringen skapat en ny friluftspolitik.
            Det finns särskilda anslag. Själva området hör hemma under Naturvårdsverket,
            som det ser ut just nu.
          </note>
          <note>
            Här finns naturligtvis väldiga möjligheter att samarbeta. Jag
            skulle verkligen vilja se ett utökat samarbete, så jag kommer
            att ta kontakt med kulturministern för att vi ska kunna starta
            arbetet.
          </note>
          <note type="speaker">
            Anf. 56 ANITA BRODÉN (FP):
          </note>
          <note>
            Herr talman! Jag vill verkligen tacka för det positiva svar som
            jag har fått också från miljöministern. I morgon inleds vinterspelen,
            som vi alla vet. Idrotten står då på ett naturligt sätt i centrum.
            Men vi vet också att det inte ska, och absolut inte bör, råda
            någon motsättning mellan idrotts- och friluftsrörelsen. Många
            aktiva idrottsutövare har en gång startat sin karriär inom friluftsrörelsens
            verksamhet och kommer förmodligen också efter avslutad karriär
            att återgå till friluftsrörelsen.
          </note>
          <note>
            Jag ser fram emot den kontakt som miljöministern nu har lovat
            ta med idrotts- och kulturministern, och jag hoppas att det ska
            bli steg två som nu tas för att också friluftsrörelsen ska inkluderas
            i Idrottslyftet. Då möter vi de två miljoner medlemmar som finns
            i friluftsrörelsen, och vi lyfter fram de 75 000 anställda som
            finns med allt vad det genererar.
          </note>
          <note type="speaker">
            Anf. 57 Miljöminister LENA EK (C):
          </note>
          <note>
            Herr talman! Vi vet att friluftsrörelsen har nästan två miljoner
            medlemmar och häpnadsväckande 60 miljoner aktivitetstimmar. De
            gör en enorm insats för fysisk aktivitet och hälsa. Vi vet också
            mer och mer om sambandet mellan att röra på sig och olika hälsofrågor.
            Detta är viktigt.
          </note>
          <note>
            Det är som Anita Brodén säger: Det första steget till samarbete
            mellan de två olika sektorerna togs i och med Idrottslyftet för
            ett par år sedan. Där började samarbetet med svenskt friluftsliv
            och olika förbund. Andra samarbeten som har initierats sker med
            Friluftsfrämjandet, Svenska Orienteringsförbundet och inte minst
            Svenska Livräddningssällskapet. Här ser jag att det finns mycket
            arbete framöver som gynnar folkhälsan, idrotten och friluftslivet
            men framför allt livskvaliteten för människor i vårt land.
          </note>
          <note>
            Jag kommer att arbeta för att vi kan bredda och fördjupa samarbetet.
          </note>
          <note>
            Elprisets konsekvenser för företagen
          </note>
          <note type="speaker">
            Anf. 58 CARINA ADOLFSSON ELGESTAM (S):
          </note>
          <note>
            Herr talman! Vi har en inre marknad inom EU. Där kan varor, tjänster,
            personer och kapital röra sig fritt. Vi har också ett frihandelsområde.
            Men det finns ett område som tydligen inte omfattas av vare sig
            den inre marknadens olika regler eller frihandelsområdet. Det
            är el och elpriser.
          </note>
          <note>
            Vi har i dag i Sverige en indelning i elprisområden. Det skiljer
            i hur mycket man betalar mellan de olika elprisområdena per kund.
            För många små och medelstora företag är detta ett problem. Om
            det skiljer 1 öre kan det handla om 100 000 kronor för ett företag.
          </note>
          <note>
            Vad avser Anna-Karin Hatt att göra för att det ska råda konkurrensneutralitet
            mellan företagen?
          </note>
          <note type="speaker">
            Anf. 59 Statsrådet ANNA-KARIN HATT (C):
          </note>
          <note>
            Herr talman! Den ordning som råder i Sverige sedan en tid tillbaka
            – ungefär ett och ett halvt år – är att Sverige precis som våra
            nordiska grannläder är indelat i elprisområden.
          </note>
          <note>
            Skälet till att Svenska kraftnät gjorde denna förändring var
            att Sverige hade fått en klagan inför EU-kommissionen. Man ansåg
            att Sverige bröt mot den fria rörligheten när vi helt enkelt stoppade
            elen vid gränsen i lägen där vi hade en stor inhemsk konsumtion
            och en för liten inhemsk produktion. Då valde Svenska kraftnät
            att begränsa överföringen till andra länder för att säkra den
            svenska försörjningstryggheten.
          </note>
          <note>
            Man bedömde att detta stred mot regelverket på den inre marknaden
            och krävde att Sverige skulle vidta åtgärder för att hantera detta
            så att vi levde upp till de regler vi har anslutit oss till i
            fördraget. Det var då Svenska kraftnät valde att införa elprisområdena.
          </note>
          <note>
            Det fanns en stor farhåga innan reformen infördes: att detta
            skulle komma att leda till stora prisskillnader mellan elområdena.
            Vi kan nu, när vi har följt reformen sedan den infördes, konstatera
            att prisskillnaderna mellan elområdena har varit små under merparten
            av alla dagar sedan reformen infördes.
          </note>
          <note type="speaker">
            Anf. 60 CARINA ADOLFSSON ELGESTAM (S):
          </note>
          <note>
            Herr talman! Även om det är små skillnader i dagsläget kan 1
            öres skillnad ändock handla om 100 000 kronor. För ett elintensivt,
            litet företag är det ganska mycket pengar. Om det går upp till
            5 öres skillnad, vilket det gör ibland, handlar det om 500 000.
            Det är ganska mycket pengar när man konkurrerar i en globaliserad
            värld och det är olika prisbilder.
          </note>
          <note>
            Det känns lite grann som att regeringen har tagit ett kliv bakåt
            – mer än flera hundra år – med tanke på att det blir lite som
            att införa tull igen för företag i vissa delar av vårt land.
          </note>
          <note>
            Jag fick inget svar på om ministern avser att vidta några åtgärder
            utifrån konkurrensneutraliteten.
          </note>
          <note type="speaker">
            Anf. 61 Statsrådet ANNA-KARIN HATT (C):
          </note>
          <note>
            Herr talman! Jag skulle vilja börja med att upplysa frågeställaren
            om att Sverige sedan ett par år tillbaka har rekordlåga elpriser.
            Det beror på flera saker, inte minst att regeringen har satsat
            starkt på att bygga ut elproduktionen i Sverige.
          </note>
          <note>
            Förra året hade vi en så god elförsörjning att vi kunde exportera
            20 terawattimmar. Tack vare att vi har byggt ut elproduktionen
            och att vi har god tillgång på el kan vi både se till att svenska
            företag och svenska konsumenter har konkurrenskraftiga elpriser
            och exportera koldioxidsnål el till andra länder på kontinenten.
            Därmed kan vi ersätta smutsig kolkraft som då inte behövs i samma
            utsträckning.
          </note>
          <note>
            Det vi gör ytterligare för att säkra en god konkurrenssituation
            och för att vi ska kunna bibehålla de låga elpriser som hela Sverige
            har är att öka överföringskapaciteten från norr till söder. Vi
            rekordinvesterar i Sydlänken. Vi fortsätter att bygga ut inte
            minst den förnybara elproduktionen i södra Sverige så att vi även
            framöver kan ha en situation där svensk industri och svenska konsumenter
            kan betala ett konkurrenskraftigt och lågt elpris.
          </note>
          <note>
            Sänkningen av restaurangmomsen
          </note>
          <note type="speaker">
            Anf. 62 PER LODENIUS (C):
          </note>
          <note>
            Herr talman! Jag vill ställa min fråga till näringsminister Annie
            Lööf.
          </note>
          <note>
            För ett par år sedan sänktes den så kallade restaurangmomsen.
            Det blev då samma momssats på maten som äts i restaurangen och
            bullen som äts i kaféet som på korven eller kaffet som man köper
            på macken.
          </note>
          <note>
            Jag har träffat restaurangägare och kaféföreståndare som säger
            att den här justeringen av momssatsen har gjort att de har vågat
            satsa på sitt företag. Men det finns kritik mot att sänkningen
            av restaurangmomsen genomfördes, och det finns förslag från oppositionen
            på att man återigen ska höja den till 25 procent. Kritiken handlar
            bland annat om att sänkningen har inneburit kostnader för samhällskassan
            och att pengarna i stället kunde ha använts till att rikta satsningar
            mot arbetslösheten.
          </note>
          <note>
            Håller näringsministern med om den här kritiken?
          </note>
          <note type="speaker">
            Anf. 63 Näringsminister ANNIE LÖÖF (C):
          </note>
          <note>
            Herr talman! När regeringen gjorde satsningen på att halvera
            restaurangmomsen gjorde vi det av framför allt ett skäl, nämligen
            att skapa fler jobb. Jobben kan växa fram antingen genom att priserna
            sjunker och efterfrågan ökar, och därmed behövs det fler i arbete,
            eller genom att man direktanställer eftersom man får ökade marginaler.
          </note>
          <note>
            Under de senaste månaderna har några utredningar presenterats.
            Vi var måna om att denna satsning skulle leda till jobb. Bland
            annat har Konjunkturinstitutet visat att 4 000 jobb har vuxit
            fram och priserna sjunkit med 4 procent. Skatteverket har i sin
            slutrapport presenterat att skattefusket har minskat med 700 miljoner
            i den här sektorn. En tillväxtanalys kom i fredags som pekar på
            att nyföretagandet har ökat med 16 procent och att antalet nedlagda
            företag i den här sektorn har minskat. Det är alltså väldigt positiva
            siffror för jobbtillväxten.
          </note>
          <note type="speaker">
            Anf. 64 PER LODENIUS (C):
          </note>
          <note>
            Herr talman! Tack, näringsministern, för svaret! Det här handlar
            mycket om ungdomar som jobbar inom restaurang och kafé och så
            vidare. Är det endast en ökning av den så kallade restaurangmomsen
            som skulle kunna innebära försämrade möjligheter för ungdomar
            att komma ut på arbetsmarknaden? Ser ministern några andra hot
            mot de möjligheter för arbete för ungdomar som har skapats de
            senaste åren?
          </note>
          <note type="speaker">
            Anf. 65 Näringsminister ANNIE LÖÖF (C):
          </note>
          <note>
            Herr talman! De siffror som Konjunkturinstitutet presenterar
            beskriver 4 000 helårsarbetskrafter. Man beskriver också att de
            jobb som har vuxit fram främst har gått till dem som är unga,
            kommer från andra länder eller är lågutbildade, alltså människor
            som har svårt att etablera sig på arbetsmarknaden.
          </note>
          <note>
            Det här handlar om ifall det blir röda eller svarta siffror i
            bokslutet. Det handlar om ifall vi ska ha kvar restaurangmomsen
            eller om det ska bli uppsägningar. Utöver restaurangmomsen tror
            jag att ungas arbetsgivaravgifter är påtagliga för många företag.
            Det har vi märkt inte minst nu under de senaste veckorna när allt
            fler företagare har engagerat sig i den här frågan. Att höja kostnaderna,
            som oppositionen vill, med 14,4 miljarder är inte småpotatis.
            För en genomsnittlig mataffär innebär enbart arbetsgivaravgifterna
            för unga 340 000 kronor i ökade kostnader. Tuffast är det givetvis
            för restaurangbranschen som både får en fördubbling av arbetsgivaravgiften
            och en fördubbling av restaurangmomsen. Det betyder mycket för
            ungas möjligheter till jobb i framtiden.
          </note>
          <note>
            Övergödningen av haven
          </note>
          <note type="speaker">
            Anf. 66 JAN-OLOF LARSSON (S):
          </note>
          <note>
            Herr talman! Jag vill ställa min fråga till miljöministern. I
            går hade vi en kammardebatt som handlade om övergödningen av haven.
            Jag vet att ministern har prioriterat denna fråga genom att lyfta
            fram satsningar på odling av fångstgrödor, bevarande av kantzoner
            och anläggande av våtmarker. Trots att ministern har prioriterat
            att ta fram dessa åtgärder har hon och regeringen beslutat att
            stoppa stödet till dessa åtaganden.
          </note>
          <note>
            Förutom att detta kommer att innebära svåra ekonomiska konsekvenser
            för den enskilde jordbrukaren är det ett dråpslag för miljöpolitiken
            och arbetet mot övergödning av bland annat Östersjön.
          </note>
          <note>
            Vilka åtgärder tänker regeringen vidta för att minimera konsekvenserna
            av det här beslutet?
          </note>
          <note type="speaker">
            Anf. 67 Miljöminister LENA EK (C):
          </note>
          <note>
            Herr talman! Jag ska be att få tacka Jan-Olof Larsson för den
            här viktiga frågan.
          </note>
          <note>
            Jag vill börja med att konstatera hur det ser ut i Östersjön
            och särskilt i Egentliga Östersjön där vi har de största miljöproblemen.
            Där kan vi konstatera att den svenska belastningen av kväve har
            minskat med över 6 000 ton, vilket gör att vi bara har 3 000 ton
            kvar att minska med där. Det här är en bra utveckling. Det räcker
            inte, men vi ska ändå konstatera att utsläppen har gått ned med
            6 000 ton och vi har 3 000 ton kvar.
          </note>
          <note>
            När det gäller fosfor har utsläppen i Egentliga Östersjön minskat
            med 135 ton, och där har vi kvar någonstans mellan 300 och 400
            ton.
          </note>
          <note type="speaker">
            Anf. 68 JAN-OLOF LARSSON (S):
          </note>
          <note>
            Herr talman! Vi klarar inte miljömålet vad gäller övergödningen
            av våra vatten, och ändå står miljöministern och talar om hur
            bra det ser ut. Det tillförs tusentals ton kväve och fosfor till
            Östersjön varje år. Inget av Helcomländerna har klarat av sina
            mål som man har kommit överens om när det gäller minskning av
            utsläppen. Nu tar regeringen bort satsningar som har varit några
            av de effektivaste medlen för att minimera närsaltutsläppen till
            Östersjön. Man har inget som helst förslag på vad man ska hitta
            på i stället. Inget som helst förslag har man att komma med, trots
            att man inte når målen och trots att inget annat land når de mål
            som de har åtagit sig.
          </note>
          <note>
            Det är inte bra, tycker jag. Något förslag borde miljöministern
            kunna komma med.
          </note>
          <note type="speaker">
            Anf. 69 Miljöminister LENA EK (C):
          </note>
          <note>
            Herr talman! Jan-Olof Larsson har fel. Utsläppen går ned. Vi
            är inte färdiga utan har ett helt batteri av åtgärder i Helcoms
            Baltic Sea Action Plan. Vi jobbar på ett åtgärdsprogram som ska
            vara inlämnat till EU senast 2015, och vi prioriterar i landsbygdsprogrammet
            så att 70 procent av de pengarna ska användas till miljöersättningar
            med särskild prioritet på biologisk mångfald och minskat läckage
            av näringsämnen. Det finns oerhört många projekt som pågår och
            som kommer att fortsätta under 2014 och kommande år.
          </note>
          <note>
            Vidare ska 30 procent av gårdsstödet handla om miljöåtgärder.
            Vi har jobbat särskilt med Hanöbukten i två olika utredningar.
            Vi har en stor satsning på lokala vattenvårdsprojekt med 75 miljoner
            kronor från 2014 och framåt. Vi har en satsning på rening av avloppsvatten
            och rötning av stallgödsel, och vi har också en satsning på nya
            avloppsreningsmetoder.
          </note>
          <note>
            Vi har alltså ett helt åtgärdspaket, och jag informerar gärna
            vidare om det framöver.
          </note>
          <note>
            Bisfenol A
          </note>
          <note type="speaker">
            Anf. 70 HELENA LEANDER (MP):
          </note>
          <note>
            Herr talman! Häromdagen gick en grupp forskare ut och varnade,
            återigen, för riskerna med det hormonstörande ämnet bisfenol A.
            Det är ett ämne som bland annat finns i livsmedelsförpackningar
            och i kvitton och som vi därmed lätt kan få i oss.
          </note>
          <note>
            Miljöministern har i olika sammanhang sagt sig vilja förbjuda
            det här ämnet, vilket är jättebra. Men läser man den kemikalieproposition
            som hon lämnade till riksdagen strax före jul ser man att inget
            sådant finns med. Det närmaste man hittar är en utredning som
            ska kartlägga användningen av bisfenol A och uppskatta den totala
            exponeringen i samhället, ett myndighetsuppdrag om bisfenol A
            i dricksvattenledningar och ett resonemang om behovet av nya EU-gränsvärden
            för bisfenoler i material i kontakt med livsmedel.
          </note>
          <note>
            Det är helt otillräckligt för att skydda inte minst barnen som
            är särskilt känsliga för hormonstörande ämnen. Jag vill därför
            fråga miljöministern när vi får se ett svenskt förbud mot bisfenol
            A.
          </note>
          <note type="speaker">
            Anf. 71 Miljöminister LENA EK (C):
          </note>
          <note>
            Herr talman, åhörare och ledamöter! Jag är väldigt glad att fler
            partier än Centerpartiet intresserar sig för kemikaliefrågorna.
            Jag är väldigt glad att alliansregeringen har lagt en strategi
            på plats för en giftfri vardag med fokus på barn och ökat anslagen
            väsentligt för Kemikalieinspektionens arbete med att hitta farliga
            kemikalier, för att kunna få det forskningsunderlag som vi behöver
            och för att kunna intensifiera arbetet med att få harmoniserade
            EU-förbud på plats när det gäller de här frågorna. Vi har också
            lagt fram en stor kemikalieproposition som jag hoppas att riksdagen
            ska anta så fort som möjligt nu under våren och som ger en helt
            ny kemikaliepolitik.
          </note>
          <note>
            När det gäller bisfenol A har vi lyft upp den här frågan i förbud
            mot att ämnet ska finnas i barnmatslock. Vi jobbar med frågan
            om kvitton. Vi har precis fått en gemensam rapport från tre statliga
            verk om bisfenol A i relining i dricksvattenrör. Vi jobbar, som
            en av tre regeringar i Europa, oerhört intensivt med den här frågan.
          </note>
          <note type="speaker">
            Anf. 72 HELENA LEANDER (MP):
          </note>
          <note>
            Herr talman! Jag är väldigt glad att fler partier än Miljöpartiet
            intresserar sig för kemikaliefrågor och att regeringen efter sju
            år vid makten kommer med en kemikalieproposition. Det finns en
            del förslag som är bra, absolut, men det går lite långsamt. De
            barn som växer upp i dag drabbas ju här och nu av sådana här hormonstörande
            ämnen som till exempel bisfenol A.
          </note>
          <note>
            Jag blir bekymrad när miljöministern i debattartiklar och på
            andra håll säger att vi ska ha ett svenskt förbud mot bisfenol
            A men den politik som läggs fram här i riksdagen inte innehåller
            något sådant. Den innehåller saker som är steg på vägen och som
            absolut är bra men som inte är det förbud mot bisfenol A som behövs,
            åtminstone när det gäller livsmedelsförpackningar och andra material
            i kontakt med livsmedel liksom kvitton och andra saker som vi
            kommer i kontakt med dagligen.
          </note>
          <note>
            När man går ut och säger sig vilja ha ett sådant förbud men inte
            genomför det i politiken blir jag bekymrad. Är det så att Centerpartiet
            vill det men blockeras av andra partier i regeringen? Eller varför
            säger Lena Ek en sak och lägger fram andra förslag till riksdagen?
          </note>
          <note type="speaker">
            Anf. 73 Miljöminister LENA EK (C):
          </note>
          <note>
            Herr talman! Ärligt talat blir jag bekymrad över en helt annan
            sak. Att vi driver bisfenolfrågorna som en del av strategin för
            en giftfri vardag syns tydligt i kemikaliepropositionen. Det som
            bekymrar mig är att ledande miljöpolitiker, intresserade av ämnet,
            inte bryr sig om att fundera över hur man får på plats ett sådant
            förbud inom EU. Tre länder förutom Sverige – Frankrike, Danmark
            och Nederländerna – har föreslagit förbud på olika delar av bisfenol.
            Vi har en ständig och oerhört tuff strid med kommissionen och
            Europeiska myndigheten för livsmedelssäkerhet om olika mätmetoder
            i det här fallet.
          </note>
          <note>
            Vi lägger massor med pengar, tid, kraft och arbete på att utifrån
            en försiktighetsprincip med tanke på giftfri vardag och med prio
            på barn dokumentera ett arbete som handlar om att få bort bisfenol
            A. Men det tar tid.
          </note>
          <note>
            Jag ska gärna diskutera igenom vad som behövs för att vi ska
            få kommissionen att flytta på sig i denna fråga.
          </note>
          <note>
            Momsfriheten för föreningar
          </note>
          <note type="speaker">
            Anf. 74 MIKAEL OSCARSSON (KD):
          </note>
          <note>
            Herr talman! Jag har en fråga som jag skulle vilja ställa till
            finansministern.
          </note>
          <note>
            Ideellt arbete betyder oerhört mycket i Sverige. Det skapar värme
            och engagemang. Det är väldigt många som är engagerade. Varannan
            svensk är engagerad i ideell verksamhet, ett nav som binder ihop
            stora delar av Sverige.
          </note>
          <note>
            En grundbult för många föreningar är momsfriheten. Momsfriheten
            gör att en idrottsförening kan servera korv momsfritt, att man
            kan sälja second hand momsfritt och att man kan servera kyrkkaffe
            momsfritt.
          </note>
          <note>
            Det här är någonting som EU-kommissionen av någon outgrundlig
            anledning inte tycker om. Man gillar inte momsfriheten.
          </note>
          <note>
            Min fråga till finansministern är: Vad tänker finansministern
            göra för att se till att momsfriheten får bestå även i framtiden?
          </note>
          <note type="speaker">
            Anf. 75 Finansminister ANDERS BORG (M):
          </note>
          <note>
            Herr talman! Den här frågan är central. Den ideella sektorn är
            viktig för Sverige. Varje kväll är det flickor och pojkar som
            spelar fotboll inom en idrottsförening. Varje vecka spelar folk
            både flöjt och piano och uppträder inom en kulturförening. Vi
            har ett otal människor i Sverige som är engagerade i föreningslivet
            och gör enorma tjänster för vårt samhälle.
          </note>
          <note>
            I grund och botten är det ideell verksamhet; den är inte på något
            sätt beroende av en skattefrihet. Normalt sett kan man bedriva
            sin verksamhet även om man betalar skatt. Vi ska vara stolta över
            att vi får betala skatter.
          </note>
          <note>
            Men Sverige har en unik position i Europa, och det är att vi
            har en mycket större ideell sektor som är mycket mer omfattande
            än vad man har i andra länder. Det har gjort att det finns en
            svårighet att få EU-kommissionen att förstå det svenska perspektivet
            i de här frågorna.
          </note>
          <note>
            Här skulle jag vilja säga att idrottsrörelsen har gjort en mycket
            viktig insats liksom alla de svenskar som hört av sig och skrivit
            brev till kommissionen. Det har väckt kommissionen ur dess törnrosasömn
            och fått den att inse att det här är ett stort och centralt samhällsintresse.
            För att nu tala om det civila samhället i Europa är den ideella
            sektorn central i det perspektivet.
          </note>
          <note type="speaker">
            Anf. 76 MIKAEL OSCARSSON (KD):
          </note>
          <note>
            Herr talman! Tack för svaret!
          </note>
          <note>
            Det här är ingen liten fråga. Det är en väldigt viktig fråga.
            Jag vet, finansministern, att ditt departement har räknat på det
            här och kommit fram till att det skulle vara motsvarande 7 miljarder
            som svenska föreningar skulle få pumpa in till staten.
          </note>
          <note>
            Då har EU-kommissionen i sin vishet sagt att det här kan kompenseras.
            Men det skulle betyda onödig administration, och framför allt
            kan vi alla räkna ut vad det skulle betyda i tid. Hur många föreningar
            är det inte som redan i dag har jätteproblem med att få en kassör
            och någon som ska sköta revisionen och utbildningar. Det blir
            en massa extra arbete.
          </note>
          <note>
            Det här är en viktig fråga, och den är inte ny. Det var redan
            2008 som man startade den här processen för att komma åt Sverige.
            Var ligger processen? Kan du mer detaljerat berätta vad du gör
            för att inte det ska bli verklighet?
          </note>
          <note type="speaker">
            Anf. 77 Finansminister ANDERS BORG (M):
          </note>
          <note>
            Herr talman! Vi i regeringen har gjort allt som står i vår makt.
            Vi använder uttrycket köra ända in i kaklet i den här frågan.
            Det är den hållning vi har till kommissionen.
          </note>
          <note>
            Jag har flera gånger påpekat för skattekommissionären att den
            här frågan är central för Sverige. Jag vill ändå säga att det
            som har varit än mer viktigt är det enorma arbete som inte minst
            svensk idrottsrörelse har gjort i att kontakta kommissionen och
            kontinuerligt upplysa dem om hur Sverige fungerar. Det har varit
            en av de största reaktioner man har upplevt på EU-kommissionen,
            och det har varit väldigt bra.
          </note>
          <note>
            Varje dag som går utan att den här processen förs framåt är en
            seger för Sverige. Frågan är om kommissionen kommer att gå vidare
            med det här ärendet till domstolen. Som det ser ut har vi bedrivit
            ett relativt framgångsrikt upprätthållande arbete för att hålla
            fronten där den är. Jag tycker att det inte helt ska uteslutas
            att det arbetet så småningom ska bära frukt.
          </note>
          <note>
            Vi är nu i en fas där en kommission är på väg ut och en kommission
            på väg in. Vi får väl se om det finns möjlighet att få ärendet
            avfört från bordet på det sätt som det rimligen borde avföras.
          </note>
          <note>
            Överskuldsättning
          </note>
          <note type="speaker">
            Anf. 78 HILLEVI LARSSON (S):
          </note>
          <note>
            Herr talman! Jag vill ställa min fråga till Birgitta Ohlsson.
          </note>
          <note>
            Det har kommit en viktig utredning om överskuldsättning. Den
            kom den 26 november. Det var sagt att det skulle vara tre månaders
            remisstid och att Birgitta Ohlsson skulle återkomma till riksdagen
            med förslag till en strategi före valet.
          </note>
          <note>
            Min förhoppning är att det innebär en proposition så att riksdagen
            kan fatta beslut om de här viktiga frågorna. Ett konkret förslag
            från utredningen är införande av absolut preskription. Det innebär
            att skulden är preskriberad efter 15 år. Det hade varit väldigt
            goda nyheter för den halva miljonen svenskar som i dag är överskuldsatta,
            varav många jagas livet ut. Det är bara ett, men viktigt, förslag.
          </note>
          <note type="speaker">
            Anf. 79 Statsrådet BIRGITTA OHLSSON (FP):
          </note>
          <note>
            Herr talman! Hillevi Larsson tar upp en otroligt viktig fråga.
            Vi ser hur överskuldsättningen är ett gigantiskt problem i vårt
            land. Inte minst känns det extra sårbart när det är barnfamiljer
            som drabbas och människor hamnar i utanförskap. Det är djupt sorgligt.
          </note>
          <note>
            Utredningen är fortfarande ute på remiss och kommer att komma
            tillbaka till oss ungefär i början av april. Det finns ett batteri
            av åtgärder som vi kommer att plocka upp. Jag vill inte i detalj
            kommentera vad vi kommer att gå vidare med. Vi kommer att lägga
            fram ett förslag till en större samlad strategi i början av sommaren,
            är det tänkt, som senare kommer att landa i riksdagen.
          </note>
          <note>
            Jag är beredd att gå långt på många punkter, för jag tror att
            det behövs mycket skarpare åtgärder än dem vi har i dag.
          </note>
          <note type="speaker">
            Anf. 80 HILLEVI LARSSON (S):
          </note>
          <note>
            Herr talman! Det här är extra angeläget med tanke på att det
            inte kommer att bli någon skuldsanering trots många års arbete
            i den viktiga frågan. Då är det viktigt att vi åtminstone kan
            komma till skott i den här frågan.
          </note>
          <note>
            Jag nämnde absolut preskription, alltså att man skulle kunna
            bli skuldfri efter 15 år. Det finns även diskussion om att ändra
            ockerlagstiftningen. Den lagstiftningen fungerar inte. Det är
            väldigt få fall över huvud taget som tas upp i rätten. Ett exempel
            är att 17 000 procents ränta inte räknades som ocker. Då är frågan:
            Vad är ocker i så fall? Den lagstiftningen måste förändras, och
            det vill utredningen. En förstärkt budget- och skuldrådgivning,
            som väldigt viktig för de utsatta, genom att Konsumentverket får
            ökade resurser är ett annat exempel.
          </note>
          <note>
            Det här är människor i en mycket utsatt situation. Jag hoppas
            verkligen att regeringen kommer med konkreta förslag som vi kan
            fatta beslut om i riksdagen före valet.
          </note>
          <note type="speaker">
            Anf. 81 Statsrådet BIRGITTA OHLSSON (FP):
          </note>
          <note>
            Herr talman! Jag lovar att regeringen kommer att komma tillbaka
            med förslag till konkreta åtgärder. Jag vill dock betona att det
            inte bara handlar om lagändringar, utan det handlar också om det
            förebyggande arbetet. Vi vet att det alltid är bättre och mer
            lönsamt att förebygga än att reparera när människor hamnar i trångmål.
          </note>
          <note>
            Jag kan nämna att den här regeringens stora konsumentupplysningssatsning
            drar i gång nästa vår, i april 2015, och är den största konsumentupplysningssatsningen
            i Sverige på decennier. Genom den hoppas vi att många människor
            ska kunna få ett bra skydd så att de aldrig hamnar i den utsatta
            situationen utan får hjälp tidigt och tydligt.
          </note>
          <note>
            Rådgivningen vid privat sparande
          </note>
          <note type="speaker">
            Anf. 82 JESSIKA VILHELMSSON (M):
          </note>
          <note>
            Herr talman! Jag har en fråga till statsrådet Birgitta Ohlsson.
          </note>
          <note>
            Privat sparande är viktigt för den enskilde. Utbudet har blivit
            större och större på marknaden, som blivit mer och mer komplex.
            För att klara uppköpet av sådana tjänster tror jag att de flesta
            av oss konsumenter är i behov av rådgivning. Det är självklart
            positivt att man har ett eget sparande och tänker igenom sina
            beslut, men det är svårt att värdera risk, nytta och kostnader.
            Vi hör talas om konsumenter som blivit, eller i varje fall upplever
            att de blivit, lurade. Dessutom kanske det upptäcks först långt
            senare.
          </note>
          <note>
            Konsumentpolitikens mål är att ge konsumenterna makt och möjligheter
            att göra egna aktiva val. Det är inte alltid så lätt, särskilt
            inte i dessa frågor. Precis som föregående frågeställare tog upp
            kom för en tid sedan utredningen Överskuldsättning i kreditsamhället?
            , och i måndags kom en utredning om finansiell rådgivning.
          </note>
          <note>
            Min fråga till ministern är hur hon tänker gå vidare.
          </note>
          <note type="speaker">
            Anf. 83 Statsrådet BIRGITTA OHLSSON (FP):
          </note>
          <note>
            Herr talman! Jag håller med Jessika Vilhelmsson om att det är
            en marknad som är knepig, svår och krånglig för konsumenten. Jag
            läste häromdagen om en 80-årig kvinna som fick rådet att låsa
            sina pengar i en försäkring som skulle löpa på 10, 15, 20 år.
            Det kanske inte är det råd man ska ge till en 80-årig person,
            att låsa pengarna under så lång tid. Det måste vi gå till botten
            med.
          </note>
          <note>
            Jag fick ta emot utredningen i måndags, och den är nu ute på
            remiss i tre månader. Man ska se den som ett underlag till två
            andra viktiga utredningar som bereds. Den ena är Värdepappersmarknadsutredningen
            som statsrådet Peter Norman ansvarar för, och den andra är Arnutredningen
            om Allmänna reklamationsnämnden, som jag som konsumentminister
            ansvarar för. Dessa bereds för närvarande.
          </note>
          <note>
            Det här är en bransch som man kan säga har en förtroendekris.
            Svenska folket anser att endast 10 procent av företagen i branschen
            är tillräckligt seriösa. Vi kommer att sätta branschen under lupp,
            och det finns ett par skarpa förslag som jag ska ta upp i mitt
            nästa inlägg.
          </note>
          <note type="speaker">
            Anf. 84 JESSIKA VILHELMSSON (M):
          </note>
          <note>
            Herr talman! Min följdfråga gäller just branschen. När man går
            in på Arns hemsida och läser vilka anmälningar som finns handlar
            det mycket om vårdslös rådgivning och oseriösa rådgivare.
          </note>
          <note>
            Hur kommer man åt de oseriösa rådgivarna?
          </note>
          <note type="speaker">
            Anf. 85 Statsrådet BIRGITTA OHLSSON (FP):
          </note>
          <note>
            Herr talman! För det första måste vi diskutera benämningen rådgivare.
            Jag tycker inte att det är lämpligt att en person kan kalla sig
            oberoende rådgivare när personen i fråga endast kränger det egna
            företagets produkter. Här måste vi få en uppstyrning av verksamheten.
          </note>
          <note>
            Ett bra förslag som finns, för det andra, är att ge Finansinspektionen
            mer muskler för att kunna utkräva tydligare böter av företag som
            inte följer de grundläggande principerna.
          </note>
          <note>
            Det handlar också om att kunna spela in samtal. I dag står ord
            mot ord. Vi vet alla att om en telefonförsäljare ringer och du
            hummar lite under själva samtalet kan det uppfattas som en acceptans.
            Det är viktigt att det kommer på pränt vad som har sagts och vad
            som har gjorts. Flera av förslagen kommer vi att komma tillbaka
            till.
          </note>
          <note>
            För att kunna återupprätta förtroendet för branschen som helhet
            är det viktigt att se att det inte bara handlar om självsanering
            hos företagen utan att vi också från regeringens sida ger mycket
            tydligare styrregler och gör uppföljningar när det gäller tillämpningen.
          </note>
          <note>
            Vi kommer att komma tillbaka med en skarp plan.
          </note>
          <note>
            Stödet till norra delen av Kalmar län
          </note>
          <note type="speaker">
            Anf. 86 KRISTER ÖRNFJÄDER (S):
          </note>
          <note>
            Herr talman! Jag vill ställa min fråga till näringsminister Annie
            Lööf.
          </note>
          <note>
            I början av veckan fick vi som bor i norra delen av Kalmar län
            ett tråkigt besked. Vi fick beskedet att de fyra kommunerna Västervik,
            Vimmerby, Hultsfred och Högsby, som nu är med i stödområde B,
            inte kommer att vara berättigade att vara kvar där. Skälet till
            det lär vara att vi inte ingår i samma sammanhängande geografiska
            område som övriga. Vi är alltså en egen liten ö. Det lär vidare
            bero på att vi inte platsar i det så kallade gleshetskriteriet
            trots att det är ganska lite folk som bor där. Det är alltså inte
            fråga om att man inte behöver stödet.
          </note>
          <note>
            Jag undrar därför vad regeringen tänker göra för att hjälpa exempelvis
            norra Kalmar län i ett sådant läge.
          </note>
          <note type="speaker">
            Anf. 87 Näringsminister ANNIE LÖÖF (C):
          </note>
          <note>
            Herr talman! Jag vill tacka Krister Örnfjäder för en viktig fråga
            som vi på Näringsdepartementet de senaste månaderna lagt mycket
            tid på. Det rör en del av Regionalfonden inom EU:s strukturfonder.
            Det rör inte hela det regionala tillväxtarbetet. Det rör inte
            såddfinansiering eller satsning på företag. Det är ett rättighetsstöd,
            en möjlighet för vissa kommuner att ge investeringsstöd, stöd
            vid till exempel etableringar och investeringar. Det rör även
            ersättning för merkostnader.
          </note>
          <note>
            EU-kommissionen är inför den kommande programperioden mycket
            strikt. Man säger exempelvis att ett stödområde A, som vi har
            i Sverige, måste hänga samman. Vi kan tyvärr inte som under nuvarande
            period ha en del i Småland och andra delar i Norrland. Det har
            gjort att vi fått se över detta och presentera ett annat förslag.
          </note>
          <note type="speaker">
            Anf. 88 KRISTER ÖRNFJÄDER (S):
          </note>
          <note>
            Herr talman! Än en gång blir vi som har ett slags Norrlandsförhållande
            ganska långt söderut i Sverige drabbade av att det ser lika eländigt
            ut hos oss som det kan göra på andra håll, men vi är inte berättigade
            till stöd. Jag vill gärna se någon form av reaktion på det. Kan
            man inte rätta till den situationen tycker jag att man skulle
            leva upp till det andra löftet som har givits. Under diskussionerna
            om de olika fonderna har regeringen och regeringens representanter
            framställt det så att för varje krona som vi kan spara, som vi
            inte behöver skicka till EU utan behåller, kan vi själva besluta
            om hur vi använder dem i Sverige.
          </note>
          <note>
            Jag skulle i ett sådant här läge vilja att regeringen intog en
            sådan hållning att man inom ramen för det svenska systemet kunde
            täcka upp för bortfallet.
          </note>
          <note type="speaker">
            Anf. 89 Näringsminister ANNIE LÖÖF (C):
          </note>
          <note>
            Herr talman! Som Krister Örnfjäder mycket väl vet är det en oerhört
            komplicerad fråga, inte enbart hur strukturfonderna ser ut utan
            också hur det ska fördelas inom landet. Krister Örnfjäder vet
            också att jag som näringsminister under flera år hårt drivit kravet
            på att väga in gleshetskriteriet i fördelningen mellan olika EU-länder
            så att Sverige ska få en större del av EU-kakan, vilket vi också
            har fått.
          </note>
          <note>
            När vi nu kommer till ett av stöden, det vill säga möjligheten
            att ge investeringsstöd, är det ett krav att området ska hänga
            samman. Då har vi tittat på området. Några kommuner har tillförts
            stödområde A och B, och några kommuner har tyvärr fallit bort.
            Vi ska samtidigt komma ihåg att den möjlighet som funnits att
            ge investeringsstöd och företagsstöd inte har nyttjats i någon
            stor utsträckning i de kommuner som ligger i Småland.
          </note>
          <note>
            Jag kommer själv från Småland, och vi tittar nu på möjligheten
            att kompensera bortfallet genom andra delar i Regionalfonden och
            kommer att återkomma till det under våren.
          </note>
          <note>
            Resurserna till välfärden
          </note>
          <note type="speaker">
            Anf. 90 EMIL KÄLLSTRÖM (C):
          </note>
          <note>
            Herr talman! Jag har en fråga till finansminister Anders Borg.
          </note>
          <note>
            De senaste veckorna har vi haft en ganska trevlig debatt om hur
            mycket resurserna till välfärden har ökat under åren med alliansregeringen.
            Trots eller snarare tack vare relativt stora skattesänkningar
            har vi år för år sett att resurserna till skola, vård och omsorg
            ökat. Det är inte alltid det låter så när man lyssnar på oppositionen,
            men så är det.
          </note>
          <note>
            Egentligen är det ganska enkelt. Det handlar om att ansvarsfulla
            skattesänkningar bidrar till att öka tillgång och efterfrågan
            på arbete, och det ger ökade resurser till den gemensamma välfärden
            trots lägre skatteuttag i procent räknat.
          </note>
          <note>
            Min fråga till Anders Borg är därför: Vilka tillväxtdrivande
            och därmed välfärdsskapande skattesänkningar anser du är mest
            prioriterade? En kort följdfråga skulle vara hur det särskilt
            kunde inriktas på jobbskaparna, på de små och växande företagen
            i Sverige.
          </note>
          <note type="speaker">
            Anf. 91 Finansminister ANDERS BORG (M):
          </note>
          <note>
            Herr talman! Det är alldeles riktigt som Emil Källström säger
            att det är centralt att vi för en politik som skapar förutsättningar
            för fler i arbete. Ju fler människor som arbetar desto större
            skatteintäkter har vi. Ju fler företag som vill anställa desto
            bättre förutsättningar att nå full sysselsättning har vi.
          </note>
          <note>
            De skattesänkningar som haft störst effekt under åren är framför
            allt jobbskatteavdragen och de förändringar vi gjort av RUT och
            ROT. Sedan tror jag att det långsiktigt har varit viktigt att
            vi förbättrat företagsklimatet genom till exempel avskaffad förmögenhetsskatt
            och arvs- och gåvoskatt.
          </note>
          <note>
            För åren framöver är det statsfinansiella läget utomordentligt
            begränsat. Vi har inte några stora överskott att se fram emot
            under åren som kommer, utan i takt med att ekonomin förstärks
            och behovet av att stimulera avtal ökar kommer vi att behöva återgå
            till en princip där vi krona för krona finansierar de reformer
            som ska komma på plats. Därmed tror jag att utrymmet för skattesänkningar
            under de kommande åren är utomordentligt begränsat.
          </note>
          <note type="speaker">
            Anf. 92 TREDJE VICE TALMANNEN:
          </note>
          <note>
            Det fick bli det sista inlägget i dagens frågestund. Vi tackar
            näringsminister Annie Lööf, finansminister Anders Borg, statsråden
            Birgitta Ohlsson och Anna-Karin Hatt samt miljöminister Lena Ek
            för deras medverkan i dag. Därmed är frågestunden avslutad.
          </note>
          <note>
            10 § Svar på interpellation 2013/14:258 om försvaret av Gotland
          </note>
          <note type="speaker">
            Anf. 93 Försvarsminister KARIN ENSTRÖM (M):
          </note>
          <note>
            Herr talman! Peter Hultqvist har frågat mig vad jag avser att
            vidta för åtgärder för att stärka försvaret av Gotland.
          </note>
          <note>
            Genom försvarsbeslutet 2000 (prop. 1999/2000:30, bet. 1999/2000:FöU2,
            rskr. 1999/2000:168), som fattades av riksdagen år 2000, avvecklades
            en rad förband och enheter i Försvarsmaktens grundorganisation
            på Gotland: Gotlands militärkommando MKG, Gotlandsbrigaden, Gotlands
            artilleriregemente A 7, Gotlands luftvärnskår Lv 2 och Gotlands
            kustartilleriregemente KA 3.
          </note>
          <note>
            Genom försvarsbeslutet 2004 (prop. 2004/05:5 och prop. 2004/05:43,
            bet. 2004/05:FöU4 och bet. 2004/05:FöU5, rskr. 2004/05:143), som
            fattades av riksdagen år 2004, avvecklades Gotlands militärdistriktsstab
            MDG samt Gotlands regemente P 18. Därmed försvann de sista enheterna
            i Försvarsmaktens grundorganisation från Gotland, förutom hemvärnsgruppen.
          </note>
          <note>
            En effekt av de nämnda försvarsbesluten var att Försvarsmaktens
            samlade försvarsplanering upphörde. Med dessa beslut försvann
            också stora delar av krigsförbandsorganisationen. Kraven på beredskap
            för stora delar av arméns förband sänktes till upp till tre år.
          </note>
          <note>
            Sedan alliansregeringen tillträdde 2006 har inga förband lagts
            ned. Regeringens inriktning är att fortsatt reformera försvaret
            i enlighet med den av riksdagen antagna propositionen Ett användbart
            försvar (prop. 2008/09:140, bet. FöU10, rskr. 2008/09:292), i
            syfte att stärka försvarsförmågan.
          </note>
          <note>
            Reformeringen av Försvarsmakten från ett förrådsställt försvar
            till ett bemannat och tillgängligt försvar med omedelbart gripbara
            militära förband skapar möjligheter att agera med militära medel
            om det skulle bli nödvändigt. Därmed lämnar vi tidigare lågt satta
            beredskapskrav där huvuddelen av insatsorganisationen krävde ett
            till tre år innan den kunde sättas in. Genom reformen ska förbanden
            kunna användas såväl i Sverige och i närområdet som utanför närområdet.
          </note>
          <note>
            Som en följd av den försvarspolitiska inriktningen har Försvarsmakten
            återupptagit den nationella försvarsplaneringen. År 2014 ska Försvarsmaktens
            insatsorganisation vara intagen med krigsplacerad personal och
            materiel. Försvarsplaneringen utgör grunden för planeringen av
            rikets försvar och innefattar med naturlighet även försvaret av
            Gotland. Viss tung materiel har även placerats på Gotland.
          </note>
          <note>
            Såväl marin- som flygförband har i dag möjligheter att basera
            på Gotland. På Gotland finns även väl fungerande hemvärnsförband.
            Med den nya tillgängliga, rörliga och användbara insatsorganisationen
            finns goda förutsättningar att öka den militära närvaron på Gotland
            i händelse av en försämrad säkerhetspolitisk situation.
          </note>
          <note>
            I takt med att insatsorganisationen intas ökar också Försvarsmaktens
            övningsverksamhet. Under senare år har Försvarsmakten genomfört
            ett antal stora övningar på och runt Gotland. Hösten 2013 genomfördes
            övningen Northern Coast bland annat i området på och runt Gotland.
            Därtill övar hemvärnet på Gotland regelbundet.
          </note>
          <note>
            Reformeringen av Försvarsmakten ökar Sveriges försvarsförmåga
            inklusive förmågan att försvara Gotland.
          </note>
          <note type="speaker">
            Anf. 94 PETER HULTQVIST (S):
          </note>
          <note>
            Herr talman! Jag tackar för svaret. Vår strävan måste alltid
            vara att tillsammans med övriga strandstater försöka göra Östersjön
            till ett fredens hav. Östersjön är i dag ett mycket frekventerat
            hav. I varje ögonblick rör sig ungefär 2 000 fartyg på Östersjön.
            Det handlar om ca 15 procent av världens containertransporter.
          </note>
          <note>
            Samtidigt som vi ser den här typen av verksamhet kan vi konstatera
            att den militära underrättelse- och övningsverksamheten i Östersjön
            ökat sedan 2007. Självfallet är detta kopplat till det ryska förmågelyftet,
            som kommer att falla ut i sin fulla bredd 2020–2025. Detta påverkar
            situationen. Den ryska politiska viljan att förnya materiel och
            förbättra förbandskapacitet är tydlig. Närvaron av militär kapacitet
            och förmåga i vårt närområde ökar. I Försvarsberedningens första
            rapport från maj förra året konstaterar vi att detta påverkar
            vår och våra grannländers säkerhetsmiljö. Det påverkar alltså
            den militära balansen.
          </note>
          <note>
            Gotland är ett strategiskt område för Sverige. I händelse av
            ett mer tillspetsat läge i Östersjön kommer det att bli än mer
            tydligt. Vad som sker på Gotland är avgörande för förmågan att
            hålla sjö- och luftvägarna öppna i ett sådant läge. Vår nära koppling
            till de baltiska länderna och Finland gör att vi från svensk sida
            i en sådan situation har ett viktigt ansvar att leva upp till.
            Vi får då inte ha agerat eller agera som att det finns ett säkerhetspolitiskt
            vakuum. Vi behöver Gotland för defensiva syften.
          </note>
          <note>
            Det måste tillhöra normalbilden i detta nya läge att Sverige
            har en tydligare och mer markerad militär närvaro på Gotland än
            vad som är fallet i dag. Det skapar en annan typ av stabilitet
            och signalverkan till både vår egen befolkning och omvärlden än
            om strategin är att vidta alla nödvändiga åtgärder i ett starkt
            ökat spänningsläge. Vi vet då inte hurdan situationen är, vad
            som är möjligt att göra och om vi kan göra det hela.
          </note>
          <note>
            Vi förordar alltså en ökad militär närvaro på Gotland. Där är
            kvalificerat luftvärn mycket viktigt. Kustmålsrobotar är en annan
            viktig komponent. Markförband, ett förstärkt hemvärn och frekvent
            basering av flyg- och markstridskrafter kan vara stommen. Det
            här kan organiseras på olika sätt. Det behöver inte ske i form
            av att man bygger nya stora anläggningar. Man kan ha olika typer
            av system, och Försvarsmakten bör kunna ha synpunkter på hur det
            skulle kunna organiseras. Men för att bidra till en långsiktig
            stabilitet och för att det här ska tillhöra normalbilden i ett
            nytt och förändrat läge anser vi att den här typen av åtgärder
            bör vidtas i fredstid.
          </note>
          <note>
            Att vidta den här typen av åtgärder är bara en del i ett stort
            pussel som ska bidra till fred och säkerhet. Det handlar om att
            jobba med ett brett säkerhetsbegrepp, där samverkan mellan länderna
            i form av handel, turism och utbyte av olika slag är en del. Diplomati
            är ett annat exempel. Men det finns också en hård kärna där det
            måste finnas en militär förmåga. Denna måste organiseras på ett
            sådant sätt att den tillhör normalbilden och kan användas på ett
            relevant sätt om man hamnar i den typen av situation. Men det
            kan också handla om att man bygger tröskeleffekter.
          </note>
          <note>
            Vilka åtgärder är ministern beredd att vidta för att stärka försvaret
            av Gotland?
          </note>
          <note type="speaker">
            Anf. 95 Försvarsminister KARIN ENSTRÖM (M):
          </note>
          <note>
            Herr talman! Peter Hultqvist har vid ett flertal tillfällen återkommit
            till sin oro för försvaret av Gotland och utvecklingen i Östersjöområdet.
            Jag håller med om att Gotland kan ha en viktig betydelse om en
            konflikt skulle utspelas i Östersjöområdet. Samtidigt kan jag
            konstatera att Östersjöområdet präglas av stabilitet. Vi ska komma
            ihåg att det bara är tio år sedan de baltiska länderna blev medlemmar
            i Nato. Jag kan också konstatera att Försvarsberedningen, där
            Peter Hultqvist är en av ledamöterna, gör motsvarande bedömning
            i den säkerhetspolitiska rapporten Vägval i en globaliserad värld
            , nämligen att Norden och Östersjöregionen sammantaget präglas
            av stabilitet, dialog och samarbete.
          </note>
          <note>
            Försvarsberedningen gjorde en liknande bedömning för Östersjön
            i det som var grunden för den försvarspolitiska inriktningspropositionen
            2009. I beredningen konstateras också att ett enskilt militärt
            väpnat angrepp mot Sverige är fortsatt osannolikt under överskådlig
            tid. Visst håller Peter Hultqvist också med om den bedömningen?
            Jag har nämligen inte sett någon avvikande mening när det gäller
            den beskrivningen.
          </note>
          <note>
            Herr talman! Just nu pågår en omfattande försvarsreform med syfte
            att stärka försvarets förmåga. Försvarsmaktens övningsverksamhet
            ökar, vilket jag också nämnde i svaret. Det inkluderar området
            på och kring Gotland. Det betyder att det är militär närvaro.
            Övningen Northern Coast, som genomfördes under hösten i farvattnen
            runt Gotland, inkluderade över 3 000 personer och 35 fartyg från
            14 länder. Försvarsmakten gör självklart också egna övningar på
            Gotland, runt Gotland och över Gotland.
          </note>
          <note>
            Jag skulle vilja säga att den nya insatsorganisationen med kvalificerade
            system som våra JAS-divisioner, korvettdivisioner, u-båtssystemet
            och tillförsel av de medeltunga helikoptersystemen skapar goda
            förutsättningar för att kunna verka med både sensorer och vapenplattformar
            på, över och runt ön.
          </note>
          <note>
            Detta är sammantaget ett resultat av att vi har kunnat höja försvarsanslagen,
            och det är ett resultat av alliansregeringens ansvarsfulla ekonomiska
            politik. Det är inte med kaserner eller stabsbyggnader som man
            bygger försvarsförmåga. Det gör man genom att ha väl övade och
            väl utrustade förband som kan användas i Sverige, i vårt närområde
            och längre bort om så behövs. Det är på det sättet vi stärker
            vår försvarsförmåga.
          </note>
          <note type="speaker">
            Anf. 96 PETER HULTQVIST (S):
          </note>
          <note>
            Herr talman! Försvarsberedningen konstaterar att man ser den
            militära förmågeökningen i Ryssland, man ser den ökade övningsverksamheten
            och man ser den ökade underrättelseverksamheten. Man konstaterar
            att det påverkar vår säkerhetsmiljö, och man konstaterar att osäkerheten
            om framtiden har ökat. Men man säger också att det är stabilitet
            som läget ser ut just nu. Karin Enström valde alltså att bara
            presentera den ena sidan av vad Försvarsberedningen konstaterar.
          </note>
          <note>
            Jag talar om ett läge som jag hoppas aldrig ska inträffa, och
            jag talar inte om att bygga kaserner och staber. Jag talar om
            att bygga en kapacitet som ska finnas om den behövs, framför allt
            i form av luftvärn och kustmålsrobot. Det är nödvändigt för att
            klara öppna sjövägar och öppna luftvägar om ett givet läge uppstår.
            Det är viktigt för de baltiska länderna, och det är viktigt för
            Finland.
          </note>
          <note>
            Det är kanske bättre att ha baserat och skapat en normalbild
            när det är stabilitet, när det råder fred, än att börja göra alla
            omdisponeringarna i skarpt läge. Då vet man inte om man når fram
            och vilka premisser som gäller eller om det till och med uppfattas
            som en eskalering i ett sådant sammanhang. Det är fråga om vilken
            syn man har på vad den rimligaste strategin är.
          </note>
          <note>
            Beslutet om JAS var ett beslut som var direkt relaterat till
            – i alla fall i de samtal som jag har som grund för att delta
            i beslutet och vara aktiv i att driva det – att det sker en uppgradering
            av det ryska flygvapnet med bland annat ett system som heter PAK-FA.
            Vi måste med andra ord ha ett relevant flygvapen som står sig
            i den nya miljön. Korvetterna är också något som förmodligen grundas
            i att man vill ha ett modernare system som kan stå sig i ett sådant
            läge som vi nu upplever.
          </note>
          <note>
            Vi har tagit vissa konsekvenser när det gäller det nya läget,
            men detta gäller att ta ytterligare konsekvenser. Det är därför
            som frågan om luftvärn, kustmålsrobot och liknande på Gotland
            är viktig. Jag säger, och är öppen för, att man kan ha flexibla
            organisationer. Jag är öppen för att diskutera hur det kan utformas,
            men i grunden krävs ökad nivå av militär närvaro utan att koncentrera
            sig på en debatt om kasernbyggnader och stabsbyggnader. Det är
            nämligen inte detsamma som militär förmåga och försvarsförmåga.
          </note>
          <note>
            Vi anser också att det skulle vara en bra signal till vår nära
            omvärld. Det skulle vara bra i förhållande till de baltiska länderna,
            och det skulle vara bra i förhållande till Finland. Vår uppfattning
            är också att det skulle bidra till ökad långsiktig stabilitet.
          </note>
          <note>
            Jag kan egentligen inte se varför vi ska behöva ha en vattendelare
            kring synen på hur vi hanterar Gotland. Man skulle med enkelhet
            kunna säga att det har skett mycket under ett antal år nu, och
            det gör att vi delvis är inne i ett nytt läge. Vår bedömning är
            att det kommer att ske än mer fram till intervallet 2020–2025.
            Då bör vi också dra vissa slutsatser om vilka konsekvenser det
            får för oss och hur vi ska förhålla oss till det i vår struktur
            och vår försvarsplanering. Därför för vi upp just Gotland till
            debatt. Vi kommer också att driva det i Försvarsberedningens arbete,
            där jag redan har gjort en sådan markering.
          </note>
          <note>
            Återigen, är ministern beredd att vidta några åtgärder eller
            ställa sig bakom någonting som flyttar fram positionerna när det
            gäller Gotland?
          </note>
          <note type="speaker">
            Anf. 97 Försvarsminister KARIN ENSTRÖM (M):
          </note>
          <note>
            Herr talman! Jag skulle vilja gå tillbaka lite i tiden och påminna
            Peter Hultqvist om att det vi nu delvis kan se är ett resultat
            av socialdemokratisk politik. Socialdemokraternas meritlista –
            om jag får använda det uttrycket – när det gäller försvaret och
            försvar av Gotland imponerar inte. Gotlandsbrigaden, Gotlands
            artilleriregemente, Gotlands luftvärnskår, Gotlands kustartilleriregemente
            och Gotlands regemente lades alla ned under den socialdemokratiska
            regeringen. Det var bara en bråkdel av de ca 60 förband och enheter
            som Socialdemokraterna lade ned under sin tid vid makten.
          </note>
          <note>
            Det som Peter Hultqvist och Socialdemokraterna nu kommer med
            handlar kanske om att sent ska syndaren vakna. Nu är vi på väg
            mot att kunna återta vår försvarsförmåga. Efter år av nedläggningar,
            efter år av besparingar och krympande försvarsanslag under den
            socialdemokratiska regeringen har det nu vänt för försvaret. Vi
            kan nämligen se hur försvarsplaneringen börjar ta form, vi kan
            se hur övningsverksamheten ökar och vi kan se hur kvaliteten på
            förbanden ökar med professionella och erfarna soldater och sjömän.
          </note>
          <note>
            För andra året i rad tillför regeringen också nya pengar till
            försvaret för att hålla tempot uppe i försvarsreformen. Den syftar
            just till att stärka vår försvarsförmåga. Med tillgängliga och
            rörliga förband som är bemannade med erfaren personal och utrustade
            med modernt materiel kan Försvarsmakten genomföra insatser, inte
            minst över och på Gotland. Jag ser att Försvarsmakten kommer att
            ha god förmåga att kunna bygga upp det.
          </note>
          <note>
            Vi vet också att vi har ett arbete i Försvarsberedningen som
            handlar om att se över vad som ska gälla inför 2015 och framöver.
            Jag hoppas att vi ska kunna komma överens där, men jag bekymrad
            över hur Socialdemokraterna ska få ihop det pengamässigt. Socialdemokraterna
            lägger inte mer pengar i dag än vad alliansregeringen gör. Att
            göra den typen av förstärkningar som Peter Hultqvist talar ganska
            yvigt och vitt och brett om kostar pengar. Hur mycket pengar det
            kostar beror naturligtvis på vad man gör.
          </note>
          <note>
            Det som oroar mig är, om det skulle bli aktuellt, hur Socialdemokraterna
            ska komma överens med Vänsterpartiet och Miljöpartiet i det här
            fallet. Förra valet gick ni till val på att skära ned på försvaret
            med 2 miljarder kronor. Hur ser det ut nu? Det oroar nämligen
            mig betydligt mer just nu. Det som inte oroar mig är Försvarsmaktens
            förmåga att kunna verka på och över Gotland.
          </note>
          <note type="speaker">
            Anf. 98 PETER HULTQVIST (S):
          </note>
          <note>
            Herr talman! Jag tror inte att ministern är ett dugg oroad över
            de sakerna som räknades upp, inte ett spår. Ministern vet att
            vi är beredda att göra upp i Försvarsberedningen, och vi är också
            beredda att diskutera konsekvenserna av det ekonomiskt. Först
            måste vi dock se till att komma överens och komma någonvart.
          </note>
          <note>
            Jag blev lite besviken på det sista inlägget. Jag försökte nämligen
            föra en debatt om Gotlands framtid och om hur vi ska se på det
            strategiskt. Jag förde fram frågan om hur man ska göra i ett givet
            läge.
          </note>
          <note>
            Är det bättre att vara positionerad på Gotland innan – med luftvärn
            och med kustmålsrobot och med något högre militär nivå – än att
            försöka att flytta dit det hela i ett givet läge? Då kontrollerar
            vi inte situationen. Vi är inte helt herrar i huset, utan det
            är andra omvärldsfaktorer som gäller. Jag försökte få svar på
            det, men då fick jag någon sorts historisk exposé över en massa
            nedläggningar som har skett.
          </note>
          <note>
            Men om jag ska vara i samma härad kan jag fråga: Varför återupprättar
            ni inte alltihop det här och investerar i alla gamla staber och
            byggnader? Lös det då! Det är enkelt. Den typen av pajkastning
            tycker jag inte ger så särskilt mycket.
          </note>
          <note>
            Sedan tycker jag att man ska akta sig för att gå för djupt in
            på skönmålning av tillståndet inom svensk försvarsmakt. Jag skulle
            kunna ta upp många exempel om både det ena och det andra som behöver
            åtgärdas.
          </note>
          <note>
            När det gäller att syndaren ska vakna känner jag mig varken som
            det ena eller det andra. Jag försöker att se framåt och beskriva
            den verklighet som vi lever i och som utvecklas. Rysk militär
            förmågeökning påverkar vår säkerhetsmiljö, och det har vi sagt
            i Försvarsberedningens rapport. Det används samma ordval i den
            finska vitboken. Där gör Finland och Sverige en gemensam analys.
          </note>
          <note>
            Om omvärlden förändras måste man militärstrategiskt kanske göra
            vissa förändringar i synen på hur det här hanteras.
          </note>
          <note>
            Då kvarstår min fråga som jag hoppas att ministern kan utveckla:
            Är man beredd att ta några initiativ över huvud taget när det
            gäller Gotland?
          </note>
          <note type="speaker">
            Anf. 99 Försvarsminister KARIN ENSTRÖM (M):
          </note>
          <note>
            Herr talman! För mig gäller det att få ihop de olika bilder som
            Peter Hultqvist förmedlar. Vi är överens om att området kring
            Östersjön är stabilt. Vi är också överens om att Ryssland ökar
            sin övningsverksamhet och sin förmåga.
          </note>
          <note>
            Syftet med det försvar som vi nu bygger upp är ju att tidigt
            kunna förflytta förband, kunna vara flexibla och ha ett system
            som gör att vi har försvaret som en tröskeleffekt och också –
            beroende på hur läget ser ut och även om det osannolika skulle
            inträffa – vara beredda och ha en hög beredskap. Det är därför
            som vi nu stärker vår försvarsförmåga.
          </note>
          <note>
            Jag tror inte på kaserner och betong. Däremot tror jag på flexibla
            förband som har en hög rörlighet, och det är ju precis det som
            vi nu bygger upp.
          </note>
          <note>
            Men låt oss fortsätta den diskussionen i Försvarsberedningen.
            Vad drar man för slutsatser av den moderna utvecklingen just nu,
            och vad får det för konsekvenser för Sveriges säkerhetspolitiska
            läge?
          </note>
          <note>
            När det gäller det som vi bygger upp ser jag inte någon motsättning
            mellan det nationella och det internationella. Jag ser inte heller
            någon motsättning i att använda hela insatsorganisationen där
            den bäst behövs, inklusive att kunna vara på Gotland, om så behövs.
          </note>
          <note>
            Överläggningen var härmed avslutad.
          </note>
          <note>
            11 § Bordläggning
          </note>
          <note>
            Följande dokument anmäldes och bordlades:
          </note>
          <note>
            12 § Anmälan om interpellationer
          </note>
          <note>
            Följande interpellationer hade framställts:
          </note>
          <note>
            den 6 februari
          </note>
          <note>
            Raimo Pärssinen
          </note>
          <note>
            Raimo Pärssinen
          </note>
          <note>
            Hillevi Larsson
          </note>
          <note>
            13 § Anmälan om frågor för skriftliga svar
          </note>
          <note>
            Följande frågor för skriftliga svar hade framställts:
          </note>
          <note>
            den 6 februari
          </note>
          <note>
            Tomas Nilsson
          </note>
          <note>
            Tomas Nilsson
          </note>
          <note>
            Tomas Nilsson
          </note>
          <note>
            Tomas Nilsson
          </note>
          <note>
            Tomas Nilsson
          </note>
          <note>
            Kurt Kvarnström
          </note>
          <note>
            Kurt Kvarnström
          </note>
          <note>
            Peter Rådberg
          </note>
          <note>
            Lise Nordin
          </note>
          <note>
            Jonas Eriksson
          </note>
          <note>
            Anders Karlsson
          </note>
          <note>
            Anders Karlsson
          </note>
          <note>
            Lars Johansson
          </note>
          <note>
            14 § Kammaren åtskildes kl. 15.23.
          </note>
          <note>
            Förhandlingarna leddes
          </note>
          <note>
            /Eva-Lena Ekman
          </note>
        </div>
      </body>
    </text>
  </TEI>
</teiCorpus>
