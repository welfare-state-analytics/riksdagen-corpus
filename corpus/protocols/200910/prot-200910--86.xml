<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 200910</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 200910</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-200910--86</head>
          <docDate when="2010-03-11 00:00:00">2010-03-11 00:00:00</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2009/10:86
          </note>
          <note>
            Torsdagen den 11 mars
          </note>
          <note>
            Kl. 12:00 - 19:59
          </note>
          <note>
            1 § Justering av protokoll
          </note>
          <note>
            Justerades protokollet för den 5 mars.
          </note>
          <note>
            2 § Utökning av antalet suppleanter i miljö- och jordbruksutskottet
          </note>
          <note>
            Valberedningen hade, enligt ett till kammaren inkommet protokollsutdrag,
            tillstyrkt att antalet suppleanter i miljö- och jordbruksutskottet
            skulle utökas från 26 till 27.
          </note>
          <note>
            Kammaren medgav denna utökning.
          </note>
          <note>
            3 § Val av extra suppleant i miljö- och jordbruksutskottet
          </note>
          <note>
            Företogs val av extra suppleant i miljö- och jordbruksutskottet.
          </note>
          <note>
            Kammaren valde i enlighet med valberedningens förslag till
          </note>
          <note>
            suppleant i miljö- och jordbruksutskottet
          </note>
          <note>
            4 § Meddelande om ändring i kammarens sammanträdesplan
          </note>
          <note>
            Tredje vice talmannen meddelade att måndagen den 22 mars kl.
            15.00 skulle bordläggningsplenum äga rum.
          </note>
          <note>
            5 § Meddelande om namnändring
          </note>
          <note>
            Tredje vice talmannen meddelade att Fredrik Lundh (s) ändrat
            namn till Fredrik Lundh Sammeli .
          </note>
          <note>
            6 § Hänvisning av ärende till utskott
          </note>
          <note>
            Föredrogs och hänvisades
          </note>
          <note>
            7 § Anmälan om inkomna faktapromemorior om förslag från Europeiska
            kommissionen
          </note>
          <note>
            Tredje vice talmannen anmälde att följande faktapromemorior om
            förslag från Europeiska kommissionen inkommit och överlämnats
            till utskott:
          </note>
          <note>
            KOM(2010)4
          </note>
          <note>
            KOM(2009)154
          </note>
          <note>
            8 § Mellanöstern och Nordafrika
          </note>
          <note>
            Föredrogs
          </note>
          <note type="speaker">
            Anf. 1 CARINA HÄGG (s):
          </note>
          <note>
            Fru talman! Utrikesutskottet besökte i går kväll Folke Bernadotteakademin.
            Vi erinrades om att Folke Bernadotte var den förste som dödades
            i FN:s tjänst. Konflikten i Mellanöstern lever däremot vidare
            och återfinns även i dagens betänkande. I går hörde vi att Israel
            godkänt ytterligare 1 600 bosättningar i det ockuperade östra
            Jerusalem.
          </note>
          <note>
            Det understryker mer än väl behovet av konfliktförebyggande insatser.
            Det är något som inte nog kan understrykas, inte heller försoningsprocessen.
            Det handlar om att med kunskap om historien kunna ta nya steg
            och att arbeta för framtiden.
          </note>
          <note>
            I dag har vi att behandla utrikesutskottets betänkande Mellanöstern
            och Nordafrika med ett antal motioner från innevarande och tidigare
            riksdagsår som behandlar frågor som Iran. Det är ett land som
            vi ofta håller debatter om här i kammaren, huvudsakligen ganska
            samstämmigt. Vi talar om demokratirörelsen, och många av oss lyfte
            upp kvinnorna den 8 mars, den internationella kvinnodagen.
          </note>
          <note>
            Iran är något som jag bedömer att vi dess värre kommer att få
            återkomma till. Utvecklingen är djupt oroande.
          </note>
          <note>
            Fru talman! Till betänkandet har också förts motioner som har
            lett till reservationer. Jag väljer att yrka bifall till två reservationer.
            De har för oss socialdemokrater sin grund i ett beslut på vår
            partikongress i slutet av 2009.
          </note>
          <note>
            Den första är reservationen om Västsahara. Den andra är Folkmord
            kristna i det osmanska riket 1915. Det är också en rödgrön reservation.
          </note>
          <note>
            Förra veckan förlängde vi Sveriges bidrag till marina insatser
            utanför Somalias kust. Då talade vi om utfiskning. Nu är vi på
            Afrikas västra kust, och utfisket är åter i blickpunkten.
          </note>
          <note>
            Europaparlamentets juridiska experter har sagt i ett rättsligt
            yttrande om fiskeavtalet att det strider mot folkrätten, eftersom
            intäkterna från fisket inte kommer det västsahariska folket till
            del. Det synliggör ett problem och omvärldens oförmåga att hantera
            frågor kring Afrikas sista koloni, Västsahara.
          </note>
          <note>
            De är medlemmar i Afrikanska unionen, AU, medan Marocko står
            utanför. Jag beklagar att regeringen inte tog chansen under ordförandeskapet
            i EU, när den också var i Marocko, att agera. Vi menar att tiden
            är inne för att ta ytterligare ett steg.
          </note>
          <note>
            Vi rödgröna skriver att många i Sverige sedan länge stött kampen
            för ett fritt och självständigt Västsahara och att Polisario måste
            fortsätta att föra en demokratisk kamp. De behöver också fortsatt
            omvärldens stöd.
          </note>
          <note>
            Vi önskar demokrati och respekt för de mänskliga rättigheterna
            för Västsaharas folk. Första steget på den vägen måste vara att
            Marockos orättfärdiga ockupation av Västsahara upphör. Västsaharas
            frihet har i flera år engagerat det socialdemokratiska partiet
            och dess sidoorganisationer.
          </note>
          <note>
            Vi stöder arbetet för ett fritt och självständigt Västsahara.
            Vi vill att ockupationen upphör, folkomröstningen genomförs liksom
            förhandlingar mellan partierna, muren på ockuperat område rivs
            och att de marockanska kränkningarna av mänskliga rättigheter
            i Västsahara får ett slut. Sverige måste utöka sina relationer
            med det västsahariska folket samt erkänna Västsaharas självständighet
            och verka för detta i EU.
          </note>
          <note>
            Handelsminister Ewa Björling har däremot av någon outgrundlig
            anledning uttryckt sig mycket kritiskt till Västsahara och bland
            annat kallat landet för ett territoriellt tomrum. Det är ett anmärkningsvärt
            uttalande som vi hoppas att andra här kan korrigera.
          </note>
          <note>
            Vi vet att nuvarande regeringskollegan Birgitta Ohlsson har uttryckt
            sig till Västsaharas förmån. Vi hoppas att det är något som partiet
            kommer att stå fast vid här.
          </note>
          <note>
            Man har också understrukit att Malmström ska göra skillnad i
            det här som kommissionär. Det är dags att visa att Folkpartiet
            gör skillnad och röstar för den rödgröna reservationen.
          </note>
          <note>
            Fru talman! Jag kommer inte att kunna behandla alla delområden
            i betänkandet utan får fokusera på ytterligare två. Ett är reservationen
            om folkmordet i det osmanska riket.
          </note>
          <note>
            Här har den moderatledda regeringen brutit samman i två särskilda
            yttranden av tre partier. Det är brasklappar där de tvår sina
            händer från regeringens politik. Det är något som inte inger respekt
            för ett regeringsparti.
          </note>
          <note>
            Samtidigt vet vi att det inte endast är riksdagsledamöter som
            uttrycker sig på möten i enlighet med det som vi uttrycker i vår
            reservation. Det här är också något som har skrivits i motioner.
            Statsminister Fredrik Reinfeldt var inte återhållsam när han var
            i opposition och var i Södertälje 2006. Han talade om att erkänna
            folkmordet bara han kom till regeringsmakten.
          </note>
          <note>
            Folkpartiets Fredrik Malm tillhör dem som har varit tydliga i
            den här frågan. Det finns många andra som inte heller har lagt
            band på sig. Nu återstår att se om man kommer att rösta för det
            man har uttryckt mycket tydligt eller om man kommer att rösta
            på ett annat sätt än vad man har sagt sig ha som uppfattning.
          </note>
          <note>
            Vi däremot skriver om de fruktansvärda händelserna 1915 i det
            dåvarande osmanska riket. De uppmärksammades tidigt av det internationella
            samfundet. 1915 fördömde de allierade brottet mot armenierna som
            ett brott mot humaniteten och mänskligheten. Det var något som
            senare bidrog till utvecklingen av brottsbegreppet brott mot mänskligheten
            som använts efter andra världskriget.
          </note>
          <note>
            Som utskottet konstaterar i sitt betänkande skulle dessa händelser
            1915 sannolikt betraktas som ett folkmord enligt 1948 års konvention
            om den hade varit i kraft vid det aktuella tillfället. Den förföljelse
            och de massakrer som skedde 1915 hör till en fruktansvärd lista
            över övergrepp som folk har utsatts för. Dessa händelser har återverkningar
            för människor i dag. Forskning och en fri och öppen diskussion
            om det som skedde är viktiga medel för att kunna få till stånd
            en försoningsprocess.
          </note>
          <note>
            Till skillnad från folkmord som har skett i modern tid såsom
            de i Rwanda, Darfur och Srebrenica finns det betydande svårigheter
            när det gäller att klarlägga skeenden som avgör skuldfrågor för
            händelserna 1915. Länge var arkiven stängda för forskare. Offentliga
            diskussioner var därför inte möjliga.
          </note>
          <note>
            I dag har vi att ta ett ytterligare steg. Det bygger på att man
            i dag har en större tillgång till arkiv och också på att relationerna
            mellan Turkiet och Armenien är av en mer positiv art. Vi välkomnar
            de steg som har tagits till närmande och avtalsprocesser.
          </note>
          <note>
            Folkmord är ett brott mot folkrätten och medför ett vittgående
            ansvar. Det är väsentligt att denna fråga kan hanteras på ett
            ansvarsfullt sätt som kan främja en hållbar utveckling och inte
            minst vara stödjande mellan folket i Turkiet och Armenien och
            människor i diasporan runt om i världen, så också i Sverige. Ett
            erkännande i modern tid av ett historiskt folkmord måste prövas
            noga och omsorgsfullt.
          </note>
          <note>
            Vi anser att riksdagen borde tillkännage för regeringen sin mening
            att regeringen noggrant ska undersöka de moraliska, politiska
            och rättsliga aspekterna på ett erkännande av folkmordet 1915.
          </note>
          <note>
            Vi känner med alla dem som mist nära och kära under denna oroliga
            period i det osmanska rikets mäktiga historiska upplösning där
            det moderna Turkiet som vi känner det kom att födas och strax
            tog vid ett land som vi har goda och nära relationer med och som
            vi vill välkomna till EU.
          </note>
          <note>
            Men den diskussionen hör hemma i ett senare arbete, i ett EU-betänkande,
            och jag stannar därför här i den delen.
          </note>
          <note>
            Jag vill bara nämna att vi understryker återigen och välkomnar
            de närmanden som finns mellan Armenien och Turkiet. Jag noterar
            att detta också är en diskussion som förekommer mycket utanför
            denna kammare. Jag har läst många intressanta debattartiklar i
            den här frågan, inte minst i dag.
          </note>
          <note>
            Fru talman! Även frågan om folkmordet på kurderna i Irak 1988
            behandlas i betänkandet. Vi socialdemokrater menar att betänkandetexten
            beskriver de fällande domarna för folkmord och brott mot mänskligheten
            angående al-Anfal. Dessa händelser har erkänts som ett folkmord,
            och i betänkandetexten kan vi läsa: Utskottet konstaterar att
            för att öka det lokala ägarskapet bör rättsprocesser i första
            hand äga rum i nationella domstolar. Ett sådant förfarande kan
            även bidra till försoningsprocesser. Sverige tillhör de stater
            som, i enlighet med Romstadgans principer för ICC, anser att internationella
            jurisdiktioner endast bör träda in i fall där det nationella rättssystemet
            saknar vilja eller förmåga att åtala misstänkta förövare.
          </note>
          <note>
            Utskottet understryker sitt stöd för en utveckling i Irak emot
            ett system byggt på rättsstatens principer, med rättssäkerhet
            och fungerande nationella domstolar. Utskottet konstaterar att
            en rättegång har ägt rum i Irak med anledning av de militära attackerna
            mot kurder 1988.
          </note>
          <note>
            Det blev fällande domar, men jag beklagar konsekvent överallt,
            när helst det händer och oberoende av vad grunden är, att man
            har utdömt dödsstraff och tar konsekvent avstånd från dödsstraffet
            i sig. Men jag välkomnar att det har skett en rättsprocess.
          </note>
          <note>
            Vi har ytterligare uttryckt detta i texten Sveriges relationer
            med världens länder .
          </note>
          <note>
            Vi är många som har uppmärksammat den 16 mars och som även framdeles
            kommer att uppmärksamma den dagen för att visa på folkmordens
            konsekvenser, de grymheter som skett och också understryka vikten
            av att vi arbetar för nedrustning och kampen mot massförstörelsevapen.
          </note>
          <note>
            Fru talman! Vi välkomnar att dessa händelser har erkänts som
            folkmord.
          </note>
          <note>
            Jag yrkar för tydlighetens skull än en gång bifall till reservationerna
            4 och 5.
          </note>
          <note>
            I detta anförande instämde Nikos Papadopoulos (s).
          </note>
          <note type="speaker">
            Anf. 2 HANS LINDE (v):
          </note>
          <note>
            Fru talman! Få regioner har plågats av auktoritära ledare och
            väpnade konflikter i samma utsträckning och grad som Mellanöstern.
            Diktaturerna i Iran, Syrien och Saudiarabien, våldet på de ockuperade
            palestinska områdena, i Irak och Jemen samt det utbredda förtrycket
            mot kvinnor, hbt-personer, etniska och religiösa minoriteter,
            fackföreningsaktiva med flera är exempel på detta.
          </note>
          <note>
            Men utvecklingen i Mellanöstern är långt ifrån nattsvart. I enskilda
            länder har vissa framsteg gjorts. Folkliga rörelser för demokrati
            och jämställdhet, där människor gått samman för sina egna intressen
            och sina egna rättigheter, inger hopp. Studenterna som trotsar
            regimen på Teherans gator, kurderna som kräver sina rättigheter
            i Turkiet och palestinierna som inte gett upp hoppet om att en
            dag få leva i frihet visar att ett annat Mellanöstern är möjligt
            och att fröet till förändring redan är sått.
          </note>
          <note>
            Men det är viktigt att understryka att dagens Mellanöstern inte
            har uppstått i ett politiskt vakuum. Kampen om regionens olja
            och andra naturresurser har lett till omfattande stormaktsinblandning
            i regionen, vilket har bidragit till sociala och ekonomiska problem,
            till väpnade konflikter och stärkta auktoritära regimer.
          </note>
          <note>
            I Irak har USA:s anfallskrig och efterföljande ockupation drivit
            miljontals irakier på flykt och kostat kanske så många som en
            miljon irakier livet. I Palestina har 43 år av ockupation skapat
            ett samhällssystem på Västbanken, Gazaremsan och i östra Jerusalem
            som svårligen kan beskrivas som något annat än apartheid. Utanför
            Västsaharas kust tömmer europeiska fiskare vattnen i strid med
            folkrätten samtidigt som de västsahariska flyktingarna i lägren
            i Algeriet kämpar för att mätta sina barn.
          </note>
          <note>
            Inte heller vårt land har varit konsekvent i försvaret av de
            mänskliga rättigheterna i regionen. För bara ett par veckor sedan
            stod Sveriges utrikesminister i denna talarstol och välkomnade
            vad han kallade den demokratiska omvandlingen av Turkiet, samtidigt
            som politiska partier förbjuds och demokratiskt valda politiker
            arresteras i samma land. I Iran deltog den svenska ambassadören
            vid presidentinstallationen för Ahmadinejad, samtidigt som oppositionella
            misshandlas i landets fängelser.
          </note>
          <note>
            Retoriken i väst om demokrati och mänskliga rättigheter har alltför
            ofta offrats, och offras fortfarande, när tillgången till olja
            ska säkras eller när nya allierade i USA:s så kallade krig mot
            terrorismen ska vinnas. Saudi-Arabien kan därför fortsätta med
            sin könsapartheid, Tunisien kan fortsätta fängsla oppositionella
            och makten i Egypten koncentreras i familjen Mubaraks händer med
            västs tysta medgivande.
          </note>
          <note>
            Det Mellanöstern vi i dag ser är inte vårt eget samhälles antites
            eller motsats utan i hög grad resultatet av en politik vi har
            fört i Europa och USA, där de egna ekonomiska och politiska intressena
            alltför ofta gått före folkens frihet i regionen. Vill vi därför
            bidra till politisk förändring i Mellanöstern, demokratisering
            och ökad respekt för de mänskliga rättigheterna börjar arbetet
            här hemma, på vår egen hemmaplan.
          </note>
          <note>
            Fru talman! Utrikespolitik beskrivs ibland som en politik av
            ord, och det är helt sant att utrikespolitik i stor utsträckning
            handlar just om att förhålla sig till och beskriva sin omvärld.
            Vår möjlighet i denna kammare är ofta begränsad när det gäller
            att fatta beslut som har direkt påverkan på människor som lever
            utanför vårt lands gränser.
          </note>
          <note>
            Men det finns också tydliga undantag. Vi äger möjligheten att
            i vissa fall i denna kammare fatta beslut som kommer ha långtgående
            och direkt påverkan på människor långt bortom vårt lands gränser.
            På riksdagens bord i dag ligger flera sådana möjligheter.
          </note>
          <note>
            Vi skulle kunna bryta den kultur av straffrihet som har skapats
            under Israels ockupation av Palestina, där grova brott mot folkrätten
            och de mänskliga rättigheterna har kunnat passera utan konsekvenser.
            Vi skulle kunna göra det genom att stödja Goldstonerapporten och
            i FN agera för att alla som gjorde sig skyldiga till krigsförbrytelser
            under Israels anfallskrig mot Gaza ställs inför rätta.
          </note>
          <note>
            Vi skulle också kunna skicka ett tydligt budskap av hopp till
            de västsahariska flyktingarna som sen 1975 levt under Marockos
            ockupation eller under ytterst svåra förhållanden i läger i Algeriet
            genom att erkänna Västsahara, Afrikas sista koloni.
          </note>
          <note>
            Vi skulle kunna ge upprättelse till offren och de överlevande
            efter Saddam Husseins Anfalkampanj 1988 genom att erkänna detta
            folkmord som just ett folkmord på kurderna och uppmärksamma den
            16 mars, årsdagen av den fruktansvärda gasattacken mot den kurdiska
            staden Halabja och uppmärksamma det som en internationell dag
            mot massförstörelsevapen.
          </note>
          <note>
            Fru talman! Alla dessa frågor jag har nämnt förtjänar var och
            en för sig kanske en helt egen riksdagsdebatt. Men jag vill ändå
            använda min talartid här i dag i denna debatt till att fokusera
            på en fråga, nämligen folkmordet 1915 i Turkiet.
          </note>
          <note>
            År 1915 mördade den dåvarande turkiska ledningen kanske så många
            som 2,5 miljoner armenier, assyrier/syrianer, kaldéer, pontiska
            greker med flera. Syftet var uppenbart och medvetet: att utrota
            dessa folk, utplåna deras kulturer och skapa ett etniskt och religiöst
            homogent Turkiet.
          </note>
          <note>
            Den dåvarande svenska ambassadören i Istanbul skrev hem till
            Stockholm i en rapport att ungturkarna vilja begagna tillfället,
            då av olika skäl ingen effektiv påtryckning utifrån behöver befaras,
            för att en gång för alla göra slut på den armeniska frågan. Sättet
            härför är enkelt och består i den armeniska nationens utrotande.
          </note>
          <note>
            Att det som skedde 1915 var ett folkmord har det egentligen aldrig
            rått något tvivel om i vårt land. Det som saknats har varit den
            politiska viljan att också ta konsekvenserna av denna insikt och
            erkänna detta folkmord.
          </note>
          <note>
            Det vanligaste argumentet som vi har mött mot ett erkännande
            är att vi som politiker och riksdagsledamöter inte ska skriva
            historia. Det är ett helt sant argument. Vi som politiker ska
            inte skriva historia. Världen är i dag full av exempel där regimer
            försöker slå fast olika historiebeskrivningar. Dagens Turkiet
            är tyvärr ett sådant exempel.
          </note>
          <note>
            Precis som vi som är riksdagsledamöter och politiker inte ska
            skriva historia har vi ett ansvar, jag skulle sträcka mig så långt
            som att kalla det en plikt, att förhålla oss till historiska faktum,
            att kalla saker för deras rätta namn och att kalla ett folkmord
            för just ett folkmord.
          </note>
          <note>
            Varför är då ett erkännande så viktigt? Världens mörka historia
            visar med tydlighet att vi måste ta lärdom av det som har skett
            för att förhindra att liknande förfärliga händelser inträffar
            på nytt. Arbetet med att förhindra folkmord måste börja med att
            vi gör upp med dem som redan har begåtts och lär av historien.
          </note>
          <note>
            Frågan om folkmordet är också intimt förknippad med många av
            de problem som vi i dag ser i Turkiet och dagligen får rapporter
            om. Det handlar om trakasserier mot etniska och religiösa minoriteter,
            det exkluderande politiska systemet som utestänger dessa grupper
            från möjligheten till påverkan och den mörka statens långa skuggor.
            Ska Turkiet fullt ut kunna bli en demokratisk stat måste man också
            göra upp med sin historia.
          </note>
          <note>
            Fru talman! Frågan om folkmordet handlar också och kanske nästan
            framför allt om att ge offren och deras ättlingar upprättelse.
            För de drabbade och för deras barn, barnbarn och barnbarnsbarn,
            varav många bor här i Sverige, är folkmordet fortfarande ett levande
            trauma och ett öppet sår. Utan att offren får upprättelse och
            får sitt lidande bekräftat riskerar detta trauma att leva vidare
            generation efter generation.
          </note>
          <note>
            Vi som inte själva drabbades av folkmordet 1915 och saknar släktingar
            som drabbades kanske aldrig fullt ut kan förstå detta trauma.
            En av de många armenier, syrianer, kaldéer och pontiska greker
            som har hört av sig de senaste veckorna beskrev det mycket väl
            i sitt mejl till mig.
          </note>
          <note>
            Så här skrev Suzanne: Vi kan inte gå vidare med våra liv, utan
            sitter fast i destruktionens minne. Min högsta önskan är att mitt
            land, Sverige, någon gång inom snar framtid ska visa vägen och
            skipa rättvisa. Hjälp oss att sörja klart. Befria oss från smärtan.
            Jag vill tro att vi har kraften för att stå emot förnekandet.
          </note>
          <note>
            Jag delar Suzannes förhoppning. Jag tror att vi i Sverige har
            kraften att stå emot förnekandet. Jag tror att vi i Sverige har
            modet att i dag vid voteringen erkänna folkmordet 1915 på armenier,
            assyrier/syrianer, kaldéer och pontier. Jag vill därför yrka bifall
            till reservation 4.
          </note>
          <note>
            Fru talman! Låt mig kort avsluta med följande. Vi ser i dag två
            allt tydligare alternativ i svensk utrikespolitik. Det understryks
            av det betänkande vi har på bordet framför oss. Mot en borgerlighet
            som har lutat sig tillbaka på Utrikesdepartementet för att betrakta
            sin omvärld och låta andra föra vår talan ser vi i dag en rödgrön
            utrikespolitik. Vi ser att vårt land fortfarande kan spela en
            roll i världen, att arbete för demokrati, rättvisa, frihet och
            fred varken börjar eller slutar vid Gibraltar sund, Uralbergen
            eller för den delen Bosporen.
          </note>
          <note>
            Vi behöver inte vänta till valet i september för att vårt land
            ska spela roll och för att vi ska göra skillnad. Det kan vi göra
            redan i dag genom att rösta för ett erkännande av Västsahara,
            genom att rösta för ett erkännande av Anfalkampanjen som ett folkmord
            på kurderna och genom att tillsammans rösta för ett erkännande
            av folkmordet 1915 på armenier, assyrier/syrianer, kaldéer och
            pontier.
          </note>
          <note>
            I detta anförande instämde Kalle Larsson (v).
          </note>
          <note type="speaker">
            Anf. 3 BODIL CEBALLOS (mp):
          </note>
          <note>
            Fru talman! Det är alltid lika svårt att hitta en ny vinkling
            när man kommer efter två redan bra inlägg. Vi har en gemensam
            politik, som både Carina och Hans har talat om tidigare. Vi har
            blivit mejlbombarderade de senaste veckorna av människor som anser
            att vi ska erkänna folkmordet på bland annat armenierna och av
            dem som inte vill det. Jag vill därför här klargöra Miljöpartiets
            ståndpunkt.
          </note>
          <note>
            I de brev som har kommit står det bland annat att det inte är
            riksdagens uppgift att besluta eller lagstifta om folkmord. Det
            är det heller ingen som har påstått. Att folkmord sker beslutas
            av den som utför det. Folkmordet på armenierna beslutades av någon.
            Det var inte Sveriges riksdag som gjorde det.
          </note>
          <note>
            Ibland beslutas det om folkmord via dekret och lag. Så var fallet
            under Anfalkampanjen i Irak. Ibland kan det vara militära beslut.
            Sveriges riksdag beslutar inte om folkmord, och vi lagstiftar
            absolut inte för något folkmord men däremot emot.
          </note>
          <note>
            Det som vi gör i dag är att vi tar ställning till ett antal motioner
            som har lämnats in till riksdagen och som uppmanar vår regering
            att agera för att få Turkiet att erkänna en historisk händelse
            som inträffade för snart 100 år sedan. Det sker i syftet att landet
            ska kunna gå vidare i den försoningsprocess som landet behöver
            och som vi menar är nödvändig för att förbättra relationerna mellan
            olika grupper i Turkiet och mellan Turkiet och Armenien och för
            att underlätta Turkiets EU-medlemskap.
          </note>
          <note>
            Det har skett många folkmord och brott mot mänskligheten genom
            historien, och de allra flesta nämns sällan. Vissa har förtigits
            helt, och andra har uppmärksammats av olika skäl. Den mest uppmärksammade
            av de alla är folkmordet på judarna under andra världskriget.
            Det var också det som ledde till att en internationell rättsregel
            tillkom för att straffa och förebygga folkmord. Historien skulle
            inte få upprepa sig.
          </note>
          <note>
            Nu har vi sedan 1948 en konventionstext som definierar vad ett
            folkmord är. Det står så här: I denna konvention förstås med folkmord
            envar av följande gärningar förövad i avsikt att helt eller delvis
            förinta en nationell, etnisk, rasmässigt bestämd eller religiös
            grupp såsom sådan nämligen,
          </note>
          <note>
            Med grund i den formuleringen menar vi att det som hände i det
            dåvarande osmanska riket 1915 utifrån den forskning som finns
            otvivelaktigt skulle ha bedömts som folkmord om det hänt i dag.
            På samma sätt har Anfalkampanjen mot kurderna i Irak av irakisk
            domstol år 2007 bedömts som folkmord. Många andra grymheter under
            olika krig, under olika flagg där olika etniska grupper drabbats
            under seklernas gång skulle kunna bedömas som brott mot mänskligheten.
          </note>
          <note>
            Just i dag är det dock bara två av dessa folkmord som vi diskuterar
            här i kammaren. Det gäller folkmordet mot armenier, assyrier/syrianer,
            kaldéer och pontiska greker samt Saddam Husseins Anfalkampanj
            mot kurder.
          </note>
          <note>
            Fru talman! Få är nog de länder som har helt rent mjöl i påsen,
            och inte heller våra länder i Norden och övriga EU-länder. Det
            som har hänt har hänt och kan inte göras ogjort. Däremot kan vi
            erkänna gamla oförrätter och be om ursäkt. Det är varje lands
            ansvar att göra det gentemot sin egen befolkning.
          </note>
          <note>
            Det är svårt att i dag ställa nuvarande makthavare eller medborgare
            i ett land till svars för vad deras förfäder har gjort. Däremot
            kan de ge de drabbades efterlevande den upprättelse det innebär
            att erkänna det som faktiskt skett. Att förneka ett historiskt
            skeende leder inte till försoning utan vidgar snarare klyftorna.
          </note>
          <note>
            Turkiet har, precis som Carina Hägg tog upp tidigare, tagit steg
            mot en större öppenhet i den här frågan. Det är någonting som
            vi ser mycket positivt på och som vi också uppmuntrar. Alla partier
            i Sveriges riksdag är för ett turkiskt medlemskap i EU. Som EU-land
            är vi kanske det som allra mest driver på i den riktningen. Den
            uppfattningen förändras inte av att vi anser att Turkiet bör erkänna
            det osmanska rikets historia som jag tidigare sade i syfte att
            nå en försoning mellan folkgrupperna. Att Sveriges riksdag, USA:s
            kongress, Italien etcetera erkänner folkmordet är inte det som
            de drabbade är allra mest betjänta av eftersom upprättelse nås
            när förnekelsen upphör på hemmaplan. Våra beslut kan däremot tjäna
            som en påtryckning på Turkiet att tänka om i frågan.
          </note>
          <note>
            Fru talman! Vi håller därför inte med utskottsmajoriteten om
            att vi för att inte stöta oss med Turkiet ska låta bli att kalla
            denna 95 år gamla händelse som i dag skulle ha kallats folkmord
            just för folkmord. Sverige och Turkiet har nära förbindelser och
            ett ömsesidigt förtroende. Om å ena sidan en uppmaning från Sveriges
            riksdag att Sveriges regering ska erkänna folkmordet skulle störa
            det förtroendet är det naturligtvis beklagligt. Å andra sidan
            får inte politiska hänsynstaganden innebära att man inte vågar
            kalla saker vid deras rätta namn. Jag är övertygad om att det
            moderna Turkiet kan skilja mellan äpplen och päron. På kort sikt
            kommer ett beslut att röra upp känslor, men på lång sikt är jag
            övertygad om att det bidrar till den försoning vi alla eftersträvar.
            Jag yrkar därför bifall till reservation 5.
          </note>
          <note>
            Fru talman! Folkmord som begås i dag bedöms i domstol, i första
            hand i nationella domstolar. Det är vi i utskottet överens om.
            När det gäller Anfalkampanjen dömdes Kemiske Ali 2007 för folkmord
            i irakisk domstol. Alla partier här i Sverige tar avstånd från
            det straff, det vill säga dödsstraffet, som Kemiske Ali dömdes
            till, men det innebär inte att vi ifrågasätter själva bedömningen
            av brottet som sådant. I det fallet har Miljöpartiet och Vänsterpartiet
            valt att markera extra genom att också reservera oss till förmån
            för en motion om att erkänna Anfalkampanjen som folkmord.
          </note>
          <note>
            Jag vet att Socialdemokraterna inte har någon annan uppfattning
            än vi i själva sakfrågan, att det som har skett är att beteckna
            som folkmord enligt folkrätten. Däremot har vi inte skrivit ihop
            oss i en reservation eftersom brottet redan är erkänt av irakisk
            nationell domstol och Socialdemokraterna menar att det är på nationell
            nivå som frågan bäst avgörs. Ett erkännande här i Sveriges riksdag
            är så att säga överkurs, menar man. Det har man egentligen rätt
            i, men vi vill ändå markera tydligare än så.
          </note>
          <note>
            Fru talman! Få frågor har väl dragits i långbänk så mycket som
            frågan om Västsaharas självständighet. Inget parti i riksdagen
            har, såvitt jag vet, talat emot Västsaharas rätt till självbestämmande.
            Ändå sitter det så långt inne att ta steget att för svensk räkning
            erkänna landet. Regeringen menar att erkännande av stater är ett
            folkrättsligt begrepp. Så är naturligtvis fallet. För att erkänna
            en stat kräver Sverige att det finns ett territorium, ett folk
            och en effektiv maktutövning. I Västsaharas fall finns det onekligen
            ett territorium och ett folk. Om västsaharierna i stället för
            att ha lagt ned vapnen och litat på en av FN utlovad folkomröstning
            hade fortsatt den väpnade kampen hade man kanske också haft den
            effektiva maktutövningen över territoriet och folket. I dag måste
            man i stället förlita sig på FN och Minurso.
          </note>
          <note>
            Fredliga medel har alltså i västsahariernas fall lett till att
            i stället för att omvärlden har visat sitt stöd har man sakta
            förlorat stödet för självständighet till förmån för stöd till
            ockupationsmakten Marocko, som EU-länderna har starka nära politiska
            och ekonomiska förbindelser med. Västsaharierna håller på att
            förlora sitt land, och vi och FN står vid sidan om och tittar
            på. Vi hänvisar till förhandlingar, och det pratas och pratas
            men ingenting händer.
          </note>
          <note>
            Fru talman! Jag är den första att försvara folkrätten. Det är
            oerhört viktigt att folkrätten finns och att den följs för att
            lösa de tvister som uppstår mellan länder och i länder. Men även
            folkrätten är en levande materia som genom praxisbeslut förändras.
            Så sker med all lagstiftning. I fallet med vilka kriterier som
            behövs för att erkänna en stat är det inte helt ovanligt att det
            tänjs en hel del på folkrätten beroende av vad som anses politiskt
            korrekt i en viss stat. Varför är det annars så att vissa erkänner
            Kosovo och inte andra? Hade Kosovo en effektiv maktutövning? Varför
            erkänner vissa Sydossetien och Abchazien men inte andra? Har de
            en effektiv maktutövning? Folkrätten är densamma för oss alla,
            men tolkningen går isär.
          </note>
          <note>
            Det finns egentligen ingenting som hindrar Sverige att erkänna
            Västsahara, som många andra länder faktiskt redan har gjort förutom
            att Marocko kan ta illa upp. Då är vi tillbaka i samma resonemang
            som när det gällde Turkiet. Ska vi låta politiska hänsyn styra
            hur vi tolkar folkrätten, eller ska vi kalla saker vid deras rätta
            namn? Västsahara är Afrikas sista koloni. Landet skulle avkoloniseras
            1975 men hamnade i klorna på Marocko och Mauretanien, nu bara
            Marocko. Landet plundras på naturresurser som inte kommer västsaharierna
            till del. En stor del av befolkningen lever i läger sedan 30 år
            tillbaka. Det är dags att gå från ord till handling. Det är dags
            att erkänna Västsahara. Jag yrkar därför bifall till reservation
            4.
          </note>
          <note>
            I detta anförande instämde Esabelle Dingizian (mp).
          </note>
          <note type="speaker">
            Anf. 4 GUSTAV BLIX (m):
          </note>
          <note>
            Fru talman! Vi debatterar här ett femtiotal motioner om utvecklingen
            i Mellanöstern och Nordafrika. De flesta motionerna behandlar
            vi genom ett så kallat förenklat förfarande för att gå djupare
            in på bara några av alla dessa viktiga frågor. Låt mig ändå inleda
            med en generell iakttagelse av utvecklingen i denna del av världen.
            Den är verkligen spännande och också kontrastrik.
          </note>
          <note>
            Det har nu gått ett antal år sedan FN-organet UNDP för första
            gången publicerade sin Arab Human Development Report . Den kom
            2002. Rapporten konstaterade bland annat att arabvärlden sannolikt
            är den minst fria delen av världen. Demokratierna är få, de politiska
            fångarna många. Samtidigt präglas regionen av en ung och snabbt
            växande befolkning som tyvärr ofta lever i fattigdom, får för
            lite eller för dålig skolgång och där inte minst kvinnors och
            flickors rättigheter och möjligheter är starkt begränsade.
          </note>
          <note>
            I den senaste rapporten från 2009, sju år senare, förefaller
            tyvärr denna del av världen ha halkat ännu längre efter omvärlden.
            Men det finns också ljusglimtar. Trots kriget och terrorn från
            al-Qaida och andra grupper gick över 60 procent av irakierna för
            att rösta i parlamentsvalet i förra veckan. Det är en viktig seger
            för demokratin över hot och förtryck. Nu har irakierna haft fler
            fria val sedan Saddam Hussein föll än de flesta andra länder i
            regionen har haft någonsin.
          </note>
          <note>
            Sverige har en unik relation till Irak, inte minst på grund av
            de närmare 170 000 människor i Sverige som på ett eller annat
            sätt har sina rötter där. Därför är det bra att regeringen nu
            stärker vår närvaro genom att öppna ambassaden i Bagdad och ett
            konsulat i Irbil.
          </note>
          <note>
            Fru talman! Få frågor har debatterats så mycket i denna kammare
            som konflikten mellan Israel och Palestina. Det råder inget tvivel
            om att vi inte är där vi skulle vilja vara i fredsprocessen. Därför
            är det viktigt att Sverige är aktivt. Det är vi för att få till
            stånd en fredlig lösning på konflikten. Vårt viktigaste verktyg
            i detta arbete är vårt medlemskap i Europeiska unionen. Därför
            är det bra att EU under det svenska ordförandeskapet antog nya
            slutsatser till stöd för nya fredsansträngningar och inte minst
            för ett öppnande av Gaza så att inte bara humanitärt bistånd utan
            också varor och människor kan röra sig till och från Gaza. Samtidigt
            måste vi också se till att det inte smugglas in vapen och annat
            som kan bidra till nya angrepp på Israel. Här måste Sverige, EU
            och omvärlden vara beredda att hjälpa till om vi behövs.
          </note>
          <note>
            Fru talman! I förra veckans debatt om nedrustning berörde jag
            delvis utvecklingen i Iran. Det finns all anledning att påminna
            om inte bara de allvarliga hot som de iranska ansträngningarna
            för att skaffa kärnvapen utgör utan också om den fasansfulla situationen
            för mänskliga rättigheter i landet. Det finns också anledning
            att kritisera det iranska stödet till grupper som Hizbullah och
            Hamas, som bidrar till våld och terror i denna del av världen.
            Världen måste samlas till ett kraftfullt och gemensamt agerande
            gentemot Iran och till stöd för det iranska folkets rätt till
            fred, frihet och värdighet.
          </note>
          <note>
            Jag vill också kort ta upp frågan om Västsahara, där flera motioner
            har krävt ett erkännande av Sahariska arabiska demokratiska republiken.
            Det är inte riksdagens uppgift att göra folkrättsliga ställningstaganden,
            till exempel att erkänna andra länder. Däremot stöder vi fortsatt
            västsahariernas rätt till självbestämmande och vill se en fredlig
            politisk lösning.
          </note>
          <note>
            Fru talman! Den kanske mest uppmärksammade frågan som vi har
            att ta ställning till i dag är om riksdagen ska erkänna folkmord
            på dels kurder i Irak 1988, dels armenier, assyrier/syrianer,
            kaldéer och pontiska greker i samband med det osmanska imperiets
            sönderfall och upplösning.
          </note>
          <note>
            Vi har här hört, och kommer sannolikt att få höra, mycket starka
            vittnesmål och ohyggliga berättelser från tiden runt första världskriget
            och mer nutida exempel från dagens Irak.
          </note>
          <note>
            Jag håller med om mycket av det som har sagts och kommer att
            sägas här. Det är en otrolig tragedi som har inträffat i denna
            del av världen, och jag och Moderaterna känner väldigt starkt
            för detta. Dessa massakrer har inte bara drabbat de direkta offren
            utan slagit sönder familjer, gemenskaper ja, hela folk och länder.
            Om det var så enkelt att vi kunde läka såren genom enkla beslut
            i politiska församlingar vore det bra, men så enkelt är det inte.
          </note>
          <note>
            Först och främst är det inte lika lite som i fallet Västsahara
            denna riksdags uppgift att göra den typ av folkrättsliga ställningstaganden
            som efterfrågas. Därför föreslår utrikesutskottets majoritet,
            där Moderaterna ingår, att vi ska avslå motionerna om erkännande
            av folkmord.
          </note>
          <note>
            Det som krävs är inte voteringar som söndrar utan försoning och
            förlåtelse. Det kan vi aldrig rösta fram här i Sverige, hur mycket
            vi än skulle vilja. Ska vi få försoning är det viktigaste som
            kan ske att de massakrer som drabbat bland annat kurder, armenier,
            assyrier/syrianer, kaldéer och pontiska greker kan diskuteras
            öppet. Om detta ska bli möjligt krävs, förutom öppenhet, förutsättningslös
            historisk forskning. Det internationella forskarsamfundet måste
            ges bästa möjliga förutsättningar för oberoende studier och diskussion
            om etniska och religiösa minoriteter i Irak, Turkiet, Armenien
            och andra berörda länder.
          </note>
          <note>
            Folkmord definieras främst i folkmordskonventionen från 1948.
            Frågan om brott begåtts mot denna och andra konventioner ska avgöras
            av juridiska instanser genom saklig prövning och bevis, men inte
            av folkvalda politiker i ett parlament.
          </note>
          <note>
            När det gäller krav på att erkänna de militära attackerna 1988
            på kurder i Irak som folkmord konstaterar utskottet att irakisk
            domstol 2007 meddelade fällande dom gällande folkmord och brott
            mot mänskligheten. Även om Sverige, precis som många talare har
            varit inne på, valt att inte stödja denna domstol på grund av
            kvarvarande brister bland annat vad gäller dödsstraff är detta
            ett tecken på den pågående försoningsprocess som finns i Irak
            en process om vi moderater både välkomnar och aktivt försöker
            stödja.
          </note>
          <note>
            I dag anser många ledande historiker att det sannolikt var ett
            folkmord som ägde rum 1915, och det skulle antagligen ha klassats
            som sådant om folkmordskonventionen från 1948 varit på plats vid
            den tidpunkten. På senare år har det dock tagits viktiga steg
            framåt för att åstadkomma försoning mellan folk från olika delar
            av det osmanska imperiet. Att diskutera behandlingen av armenierna
            och andra folkgrupper under det osmanska rikets sista år var länge
            tabubelagt i Turkiet. Exempel på detta är rättsprocessen mot Orhan
            Pamuk 2005 och mordet på Hrant Dink 2007. Under senare år har
            dock en positiv utveckling skett. Bland annat har konferenser
            arrangerats i ämnet och en rad böcker publicerats. Frågan har
            vidare debatterats i medierna och uppmärksammats av turkiska enskilda
            organisationer.
          </note>
          <note>
            Fru talman! Turkiet och Armenien träffade dessutom i oktober
            2009 en överenskommelse om att upprätta diplomatiska förbindelser
            samt att tillsätta en historiekommission för att granska de historiska
            källor som beskriver händelseförloppet i samband med det osmanska
            rikets sönderfall. Vi moderater ger vårt fulla stöd till denna
            process.
          </note>
          <note>
            Däremot befarar vi att krav från andra länder på Turkiet om ett
            erkännande om folkmord mot armenier och liknande beslut riskerar
            att störa en begynnande och ömtålig nationell process i Turkiet
            och kan skapa problem för den försoningsprocess som nyligen påbörjats
            mellan Armenien och Turkiet.
          </note>
          <note>
            Fru talman! Om detta fanns det tidigare en bred samsyn i Sveriges
            riksdag, tills den socialdemokratiska partiledningen förlorade
            i denna fråga på sin partikongress i höstas. Men vi moderater
            står fast vid vikten av försoning, och att denna sker framför
            allt genom försoning mellan människor och inte genom att politiker
            ska skriva historia. Vi kommer därför att rösta på utrikesutskottets
            förslag till beslut när det kommer till omröstning i dag.
          </note>
          <note>
            Det är, som sagt, inte politiker som ska skriva historien. Vår
            uppgift är mer att se framåt och se vad vi kan bidra med för att
            en verklig försoning och förändring kan komma till stånd.
          </note>
          <note>
            Med detta, fru talman, vill jag yrka bifall till utskottets förslag
            till beslut i betänkande UU9 om Mellanöstern och Nordafrika.
          </note>
          <note type="speaker">
            Anf. 5 HANS LINDE (v) replik:
          </note>
          <note>
            Fru talman! Först får man gratulera Gustav Blix och Moderaterna.
            Hade det varit tillåtet i kammaren hade jag nästan velat applådera.
            Det är trots allt imponerande att det enda politiska parti i denna
            kammare som tydligt säger nej till ett erkännande av folkmordet
            1915 har lyckats få sina tre samarbetspartier inom den borgerliga
            alliansen att vika sig i denna fråga. Det är nästan så att jag
            önskar att Gustav Blix skulle kunna ge mig några tips om hur detta
            går till det skulle kanske skulle vara välkommet i det rödgröna
            samarbete som vi har.
          </note>
          <note>
            Men någonstans måste jag ändå fråga mig: Varför är det så att
            Moderaterna så hårdnackat motsätter sig ett erkännande av folkmordet
            1915 på armenier, assyrier/syrianer, kaldéer och pontier? Det
            är inte bara så att ni själva säger nej, utan ni har också tvingat
            era tre samarbetspartier att vika sig och rösta emot sina kongressbeslut.
            Det måste någonstans finnas ett oerhört starkt skäl till att man
            så tydligt driver denna linje.
          </note>
          <note>
            Frågan till Gustav Blix är: Vad är det egentligen Sverige har
            att förlora på att vi röstar ja till ett erkännande senare här
            i dag? Det kommer inte att skapa några kostnader för Sverige.
            Vi kommer inte att bryta mot någon internationell lagstiftning.
            Redan har ett 20-tal länder runt om i världen erkänt folkmordet
            utan att det har fått några konsekvenser för de länderna. Det
            finns ingenting som förhindrar denna kammare att rösta för ett
            erkännande. Vi har som riksdagsledamöter makten att motionera
            och rösta för våra motioner.
          </note>
          <note>
            Det enda skäl jag kan se som är legitimt för att vi skulle säga
            nej är att det skulle bli lite obekvämt och lite obehagligt för
            Carl Bildt när han åker till Ankara och dricker cocktailar med
            den turkiska ledningen. Men är inte det ett pris som vi borde
            vara beredda att betala för att ge de drabbade upprättelse, för
            att de ska kunna läka sina sår? Vad tycker Gustav Blix, som säger
            att ett beslut här i kammaren skulle skapa söndring? Varför lyssnar
            du inte på de drabbade? Det är ju de som driver detta krav. Det
            är inte vi från oppositionen som tydligast har drivit kravet på
            erkännande. Det är assyrier/syrianer, kaldéer, pontier och armenier
            själva.
          </note>
          <note type="speaker">
            Anf. 6 GUSTAV BLIX (m) replik:
          </note>
          <note>
            Fru talman! Jag har fått väldigt många mejl i den här frågan,
            och jag måste säga att jag verkligen har försökt lyssna. Jag har
            lyssnat, och det är starka berättelser. Jag förstår den känslan.
            Vore det så enkelt att vi med ett enkelt beslut i denna kammare
            skulle åstadkomma den försoning som vi vill se vore kanske läget
            ett annat. Men det är inte det vi åstadkommer med detta.
          </note>
          <note>
            Vi riskerar tvärtom en ömtålig process, inte minst den nationella
            processen i Turkiet, där Turkiet behöver gå vidare och göra upp
            med sin historia. Om detta är vi överens. Där vill Sverige vara
            konstruktivt, och vi försöker på många sätt bidra till detta.
            Det är en viktig fråga.
          </note>
          <note>
            Det stämmer inte att vi har tvingat någon. Vi är fyra partier
            i alliansen som alla har tagit ställning i ett beslut, där det
            tidigare var fem partier som så sent som för ett och ett halvt
            till två år sedan var beredda att ha den uppfattningen, nämligen
            att detta inte är en fråga för nationella parlament att avgöra.
            Det handlar inte bara om vilken författning vi har och hur vi
            brukar jobba politiskt. Det är också utifrån respekt för den konvention
            vi har skrivit under. I botten på detta ligger en folkmordskonvention,
            och i den stipulerar vi inte bara det som Bodil Ceballos var inne
            på, nämligen vad är ett folkmord och när ska det erkännas, utan
            också vem som har att avgöra detta. Det är inte politiker som
            ska göra det i omröstningar. Det ska vi göra i juridiska instanser.
          </note>
          <note>
            Jag skulle välkomna en sådan förändring, på samma sätt som vi
            har välkomnat den prövning som har skett i Irak vad gäller det
            som hände i Kurdistan med alla de brister som fanns där.
          </note>
          <note>
            Det finns ingen enkel lösning på detta. Jag har full förståelse
            för dem som känner en frustration och en irritation över att vi
            inte är beredda att ta detta, men det är utifrån respekt och att
            stå upp för viktiga principer.
          </note>
          <note>
            Min fråga tillbaka till Hans Linde är: Låt oss säga att vi tar
            ett beslut med någon enstaka rösts övervikt, som har hänt i det
            amerikanska utrikesutskottet, vad har vi då åstadkommit i försoning?
            Vad har vi åstadkommit i försoning genom att politiker med enkel
            majoritet säger det eller det? Vad är resultatet av detta? I stället
            vill vi tänka principiellt och långsiktigt men också se till att
            vi får en försoning till stånd.
          </note>
          <note type="speaker">
            Anf. 7 HANS LINDE (v) replik:
          </note>
          <note>
            Fru talman! Jag tycker att det är mycket modigt av Gustav Blix
            att stå i riksdagens talarstol och göra sig till talesperson och
            själv avgöra vad som krävs för försoning för dem som drabbades
            av folkmordet 1915. Jag tycker att det är modigt av Gustav Blix
            att sätta sig över offren och säga att han själv bäst kan avgöra
            hur sådant ska läka.
          </note>
          <note>
            Jag tror inte att det är politiker vi som har etnisk bakgrund
            här i Sverige som kan avgöra den frågan. Det måste någonstans
            vara offren själva som ska avgöra vad som krävs för att de ska
            känna att deras trauma kan komma till ett slut och att deras sår
            ska kunna läka. Den tydliga signal vi entydigt får från armenier,
            assyrier/syrianer, kaldéer och pontier är att de vill ha ett erkännande
            i Sveriges riksdag.
          </note>
          <note>
            Det kanske inte skulle förändra så mycket på marken i Turkiet,
            men det skulle innebära att vi i Sveriges riksdag skulle skicka
            en tydlig signal till offren och deras efterlevande om att vi
            ser deras lidande: Vi bekräftar det lidande ni har varit med om,
            och vi ger er upprättelse.
          </note>
          <note>
            Gustav Blix talar om respekt. Men det är inte lite förakt han
            visar mot armenier, assyrier/syrianer, kaldéer och pontier när
            han säger att ett krav på erkännande skulle skapa söndring i Turkiet.
            Det är ju inte vi i Vänsterpartiet, Socialdemokraterna och Miljöpartiet
            som främst har drivit detta krav. Det har ju varit offren själva.
            Nu säger Gustav Blix att de krav som nu reses av armenier, assyrier/syrianer,
            kaldéer och pontier är krav som skulle skapa söndring i Turkiet.
            Det finns inte någon som helst respekt i ett sådant uttalande!
          </note>
          <note>
            Slutligen skulle jag trots allt vilja ställa en fråga till Gustav
            Blix. Carl Bildt sade nyligen så här i Sveriges Radio inför sitt
            besök i Ryssland: Glömmer vi bort historien kommer vi att förlora
            möjligheten att forma framtiden. Det är kanske bland det klokaste
            Carl Bildt har sagt. Konkurrensen kanske inte är överväldigande,
            men trots allt. Varför gäller detta Ryssland? Varför gäller det
            inte Turkiet?
          </note>
          <note type="speaker">
            Anf. 8 GUSTAV BLIX (m) replik:
          </note>
          <note>
            Fru talman! Det är klart att det också gäller Turkiet. Jag vill
            inte på något sätt sätta mig över någon i detta. Jag blir ledsen
            av en del av de tolkningar som Hans Linde gör av det jag sade,
            för jag tycker inte att det var det jag sade.
          </note>
          <note>
            Jag ska vara tydlig och säga att vi visst har sett det lidande
            som finns, och vi känner mycket starkt både vi i Moderaterna och
            jag personligen med de berättelser som vi har hört och de erfarenheter
            som människor har gått igenom. Men jag tror inte att politiker
            med en votering med en smal majoritet eller ens med en bred majoritet
            för den delen kan bidra till den försoning som krävs. Den försoningen
            måste ske mellan de berörda människorna. Sverige försöker på många
            sätt bidra till att den försoningen kan ske. Vi har gjort det
            i andra delar av världen. Vi har gjort det i Irak, i Kurdistan.
            Vi gör det nu också i våra relationer med Turkiet. Men vi kan
            inte lösa det genom en enkel omröstning i Sveriges riksdag. Det
            här är en process som måste ske mellan de inblandade människorna.
          </note>
          <note>
            Jag vill också vara tydlig med att vi inte förnekar något. Vi
            säger heller inget om vad som inte har hänt. Men det är inte politikers
            uppgift utan historikers, debattörers, journalisters och författares
            sak att avgöra detta. Där gläds vi av att det har tagits steg
            i rätt riktning både i Turkiet och i relationen mellan Turkiet
            och Armenien när det gäller detta. Jag välkomnar den processen.
          </note>
          <note>
            Vi vill på alla sätt bidra till att den här frågan löses, men
            den kan inte lösas av oss här och nu genom en enkel knapptryckning.
            Om detta har vi varit överens i alliansen. Vi har varit överens
            om det över partigränserna med Socialdemokraterna. Jag beklagar
            att vi inte har en bredare majoritet som stöder det i denna kammare
            i dag, för jag tycker att detta är en principiellt viktig fråga.
            Vilka är det som ska skriva historien är det historiker eller
            politiker? Jag är beredd att stå upp för den princip som vi har
            haft hittills.
          </note>
          <note>
            Jag vill med detta också säga att det här är en viktig och svår
            fråga, men ibland måste man också stå upp för det man tror på.
          </note>
          <note type="speaker">
            Anf. 9 CARINA HÄGG (s) replik:
          </note>
          <note>
            Fru talman! Detta är en fråga som jag har mött i kammaren men
            också utanför kammaren, på olika orter i Turkiet och i Mellanöstern.
            Det här är ingen ny fråga. Däremot har frågan tagit ett nytt steg
            och ett kliv.
          </note>
          <note>
            Jag vet inte vem Gustav Blix företräder här, men det kan inte
            vara majoriteten. Jag vet heller inte om han företräder Moderaterna,
            men jag har respekt för att han ger uttryck för sin uppfattning.
            Men jag lyfter också in alla de motioner som under årens lopp
            har kommit från borgerliga ledamöter och som till innehållet stämmer
            överens med innehållet i den reservation som vi rödgröna har lagt
            fram och yrkat bifall till i dag. Vi har också sett det i anföranden
            i och utanför kammaren, inte bara från folkpartister, centerpartister
            som Kerstin Lundgren eller kristdemokrater, utan också statsminister
            Fredrik Reinfeldt har gett uttryck för det här på precis samma
            sätt, och det finns också på band. Det är otvetydigt så.
          </note>
          <note>
            Jag har respekt för att man kan förändra sina positioner i demokratiska
            processer, men att ha en politik i opposition och en annan när
            man regerar tycker jag är anmärkningsvärt. Jag tycker att regeringsmakten
            har fallit samman i den här frågan, i olika partiers olika ståndpunkter.
            Det skrivs särskilda yttranden där man tar avstånd från den gemensamma
            politiken. Det finns ledamöter som i kammaren har sagt att de
            kommer att rösta på ett annat sätt. Vad är egentligen regeringens
            linje i den här frågan? Tar Gustav Blix avstånd också från statsministerns
            uttalanden?
          </note>
          <note>
            Detta blir väldigt förvirrat. Med respekt och ansvar för den
            här frågan tycker jag att det är bra och ganska nödvändigt att
            man från majoritetens sida kan redovisa en ståndpunkt. Jag känner
            inte att det har gjorts så långt. Gustav Blix får gärna ta en
            chans till. Varsågod att tala om: Vad är Moderaternas linje? Tar
            du avstånd från statsministerns tidigare uttalande?
          </note>
          <note type="speaker">
            Anf. 10 GUSTAV BLIX (m) replik:
          </note>
          <note>
            Fru talman! Jag tycker att jag i mitt anförande och i replikskiftena
            har varit tydlig om att jag står upp för precis det som vi i utskottets
            majoritet skriver, nämligen att detta inte är en fråga som folkrättsligt
            ska avgöras av riksdagen. Det är en fråga för historiker, inte
            politiker.
          </note>
          <note>
            Det finns inget i detta som är konstigt, tycker jag: Det är dessutom
            en uppfattning som Carina Hägg och Socialdemokraterna var beredda
            att ställa upp för under den här mandatperioden, och man har varit
            med och röstat för den. Då undrar man: Hur kommer det sig att
            de har ändrat sig nu, så här några månader före valet? Jag vet
            att ni har haft en intern process i demokratisk ordning i era
            partier. Det finns i de andra partierna också. Och utifrån respekt
            för den demokratiska processen upplever jag att mina allianskamrater
            har velat förtydliga varför de gör sina ställningstaganden. Jag
            tycker att det är bra att de gör dessa förtydliganden om de känner
            att de har det behovet.
          </note>
          <note>
            Jag har inga som helst problem att stå upp för det beslut vi
            har att fatta här i dag och som vi i Moderaterna stöder. Sedan
            tycker jag att Carina Hägg tar i med väldigt stora ord när hon
            hela den här mandatperioden har tillhört ett parti som har ställt
            upp på den här linjen.
          </note>
          <note>
            Jag skulle också vilja fråga Carina Hägg en sak. Jag ställde
            också denna fråga till Hans Linde, men jag tyckte inte att jag
            fick ett svar. Det handlar om en princip: Ska det vara politiker
            eller andra som prövar detta?
          </note>
          <note>
            Det finns en folkmordskonvention som vi håller högt och som också
            är tydlig om vad som är ett folkmord. Men den är också tydlig
            om vilka som ska avdöma detta. Är det politiker i parlament, eller
            är det oberoende domstolar med juridiska experter som ska göra
            en prövning av bevisen? Carina Hägg, är folkmordskonventionen
            viktig för dig också när det gäller hur den implementeras och
            inte bara när det gäller vad som står i den om vad som är ett
            brott?
          </note>
          <note type="speaker">
            Anf. 11 CARINA HÄGG (s) replik:
          </note>
          <note>
            Fru talman! Det finns många som ställer sig frågan: Är det någon
            mening i att engagera sig politiskt? Spelar medlemskapet i ett
            parti någon roll? Spelar processerna med motioner och harvandet
            med texter någon roll? Det kan kännas lite abstrakt, och vi kommer
            sedan till beslut. Så har vi gjort i mitt parti.
          </note>
          <note>
            Mitt partis kongress är det högsta beslutande organet, och kongressen
            har fattat ett beslut i den här frågan. Det är bakgrunden till
            det ställningstagande vi gör i dag.
          </note>
          <note>
            Jag förstår att Gustav Blix inte vill svara på hur man ställer
            sig inom högeralliansen eller ens inom Moderaterna utan väljer
            att bolla tillbaka frågan till sådant som jag redan mycket tydligt
            har svarat på.
          </note>
          <note>
            Den borgerliga majoriteten har ju fallit samman i den här frågan.
            Vad är uppfattningen? Tar Gustav Blix avstånd också från statsministerns
            ställningstagande? Det han nu läser upp står inte i paritet med
            vad Fredrik Reinfeldt sade som oppositionsledare. Då lovade han
            ett erkännande bara han kom till makten. Nu har ni makten. Vad
            gör ni av makten?
          </note>
          <note type="speaker">
            Anf. 12 GUSTAV BLIX (m) replik:
          </note>
          <note>
            Fru talman! Jag tycker att jag har svarat på dina frågor, Carina
            Hägg, om vad Moderaternas synpunkt på detta är. Jag har inte från
            dig hört något exakt citat av vad statsministern skulle ha sagt
            om detta, så jag vill inte gå in i den debatten. Men jag tycker
            att det är märkligt att man tar sig stora ord när det finns en
            demokratisk process i det här parlamentet. Vi har under mandatperioden
            landat i ett ställningstagande från bland andra Socialdemokraterna
            om att vi ska hålla fast vid principen om att folkmordskonventionen
            är viktig, inte bara när det gäller vad som är ett folkmord utan
            också när det gäller hur den saken ska prövas.
          </note>
          <note>
            Detta sade Carina Hägg ingenting om i sitt anförande och inte
            heller nu i sin replik, trots att hon fick en direkt fråga från
            mig. Jag tycker att det är lite tråkigt, för jag tycker att det
            här är en viktig fråga, inte bara frågan om vad som hände.
          </note>
          <note>
            Och det vill vi gå till botten med, och det vill vi att historiker
            och andra öppet ska kunna diskutera. Vi vill också att man ska
            få till stånd en försoning mellan de berörda och att offren, med
            familjer och andra, ska få upprättelse. Men det får man inte genom
            att i ett parlament med några enstaka rösters övervikt åt ena
            eller andra hållet avgöra den här typen av historiskt laddade
            frågor.
          </note>
          <note>
            Låt oss i stället använda historien och titta ordentligt på vad
            det är som har hänt. Och låt försoningsprocessen ha sin gång i
            de här länderna. Den processen vill vi stödja på alla sätt vi
            kan.
          </note>
          <note type="speaker">
            Anf. 13 BODIL CEBALLOS (mp) replik:
          </note>
          <note>
            Fru talman! Vi nämner här ordet försoning flera gånger om. Det
            är det som det handlar om, men vi har väldigt olika bilder av
            hur vi ska nå den försoningen. Den bild som jag upplever kommer
            från Gustav Blix är att man tar förövarens utgångspunkt.
          </note>
          <note>
            Det finns två sätt att se på saken. Försoning kan man nå genom
            att man lägger locket på och glömmer bort. Om några generationer
            är det då ingen som längre kommer ihåg det här. Eller så kan man
            nå försoning om man faktiskt diskuterar frågan, om man är öppen
            med den och om man erkänner att det som har skett har skett.
          </note>
          <note>
            Segraren i olika krig, som oftast också är förövaren, vill ju
            hellre lägga locket på och hoppas att saker och ting så småningom
            går över. Det andra sättet är just att erkänna. Men det som Gustav
            Blix säger är att man stöttar modellen som innebär att man ska
            lägga locket på genom att inte försöka trycka på Turkiet.
          </note>
          <note>
            Vi har under många år sett att Turkiet vill lägga locket på i
            den här frågan. Att andra länder utanför faktiskt erkänner folkmordet
            som ett sådant kan få Turkiet att ändra uppfattning, så att man
            faktiskt får till stånd den här dialogen med de grupper som det
            handlar om, för det handlar om dialogen däremellan.
          </note>
          <note>
            Jag sade i mitt förra inlägg att det inte är vårt erkännande
            som leder till försoning, men ett erkännande från omvärlden kan
            få Turkiet att vilja fördjupa den dialog som man ändå har påbörjat
            lite grann. Det är väl det som vi måste nå. Jag skulle vilja veta
            på vilken grund Gustav Blix menar att försoningen nås genom att
            inte erkänna folkmordet.
          </note>
          <note type="speaker">
            Anf. 14 GUSTAV BLIX (m) replik:
          </note>
          <note>
            Fru talman! På vilket sätt har jag försvarat förövarens utgångspunkt?
            På vilket sätt har jag förnekat att någonting har hänt? På vilket
            sätt har jag lagt locket på?
          </note>
          <note>
            Jag tycker att jag på alla sätt, i det ställningstagande som
            vi nu gör, tvärtom visar att vi vill se en öppen forskning och
            en öppen debatt och att den här frågan löses av historiker och
            inte av politiker.
          </note>
          <note>
            Dialogen har börjat i Turkiet. Den har också börjat mellan Turkiet
            och Armenien. Ett exempel på det är att man nu har slutit ett
            avtal om att öppna diplomatiska förbindelser och att tillsätta
            en gemensam historiekommission.
          </note>
          <note>
            Här ligger vi på. På olika sätt ligger vi på. Sverige är en god
            vän till Turkiet och samtalar med Turkiet och andra länder om
            det här och andra viktiga frågor. Men vi gör det inte genom folkrättsliga
            ställningstaganden i Sveriges riksdag, och vi gör det inte genom
            att rösta om historien.
          </note>
          <note>
            Försoning uppnår vi när människorna är beredda att samtala och
            genom dialogens form kan komma överens om, erkänna och berätta
            vad som har hänt. Detta är någonting som vi välkomnar och stöder.
            Men vi tror inte att vi bidrar till detta genom att här i Sveriges
            riksdag fatta ett beslut om hur historien har sett ut. Vi tror
            inte det.
          </note>
          <note>
            Men jag förnekar ingenting, och jag lägger inte locket på. Det
            är tvärtom. Vi välkomnar öppenheten. Vi välkomnar debatten. Vi
            välkomnar en fortsatt dialog och också demokratisering av de berörda
            länderna. Det här är en viktig del av den resan, men den resan
            måste de göra själva. Vi ska hjälpa dem på vägen. Men vi ska inte
            lägga hinder på vägen. Det är det jag tror att vi kan göra genom
            att fatta ett beslut i denna kammare som också kan påverka en
            ömtålig nationell process, bland annat i Turkiet. Där landar vi
            i det ställningstagande vi gör. Jag tycker att vi gör det utifrån
            goda principiella utgångspunkter.
          </note>
          <note type="speaker">
            Anf. 15 BODIL CEBALLOS (mp) replik:
          </note>
          <note>
            Fru talman! Jag menar att Gustav Blix i det här fallet utgår
            från nuvarande Turkiets bild av läget men inte från de drabbades
            bild av läget. Ska man nå en försoning måste man naturligtvis
            också utgå från de drabbades bild. Det är inte bara Turkiet det
            handlar om, utan om många ställen i världen.
          </note>
          <note>
            Forskningen säger också att det sista steget i folkmordet är
            förnekelsen av folkmordet. Därför behöver vi se till att vi också
            får de drabbades bild. Det ska inte vara segraren i det som hände
            för snart hundra år sedan som ska diktera villkoren för hur processen
            ska vara eller för hur dialogen ska föras. Vi kan ta ställning
            för att de drabbade ska ha samma möjlighet att föra den här dialogen
            och lyfta fram frågan. Det är de drabbade som till stor del har
            lyft fram frågan runt om i världen. Och vi som parlamentariker,
            här och i andra länder där man också diskuterar frågan, kan vara
            en påtryckare för att de faktiskt ska få den upprättelse som de
            måste få för att kunna gå vidare.
          </note>
          <note>
            Jag tror inte på någon annan modell för försoning. Jag kan se
            ett nära exempel, nämligen inbördeskriget i Spanien. Just nu gräver
            man upp massgravar för att de drabbade ska kunna begrava sina
            döda. Det behövs och det krävs för att man ska kunna nå den nationella
            försoningen.
          </note>
          <note>
            Det är inte långt ifrån oss. Man har gjort det här. Man gör upp
            med sin historia. Och det bör varje land göra som har betett sig
            illa mot sin egen befolkning. Jag tycker att det är oerhört viktigt.
            Försoning nås bara när man har fått en upprättelse, ett erkännande.
            Något annat sätt finns inte.
          </note>
          <note type="speaker">
            Anf. 16 GUSTAV BLIX (m) replik:
          </note>
          <note>
            Fru talman! I detta håller jag helt med Bodil Ceballos. Det är
            precis det som vi vill se. Vi vill se den försoningen. Vi vill
            se den nationella processen. Vi vill se att man tittar på sin
            egen historia, precis som vi också har gjort här i Sverige. Men
            vi har säkert fortfarande en del kvar som vi inte pratar tillräckligt
            om.
          </note>
          <note>
            Det här är känsliga nationella processer. Dem måste man ha respekt
            för. Det är den respekten vi också vill visa genom att vi inte
            fattar ett beslut här, 349 folkvalda politiker i ett annat land,
            om vad som har hänt.
          </note>
          <note>
            Vi vill se en öppenhet. Vi vill se en forskning. Vi vill se en
            försoningsprocess. Vi välkomnar den process som sker, men vi visar
            också respekt för den processen och vet att den är svår och att
            den är ömtålig och att vi inte ska klampa in.
          </note>
          <note>
            Sedan har vi en sak till i detta, och det är folkmordskonventionen.
            Sedan när är det så att partier i denna riksdag står upp för att
            det är politiker som ska sitta som domare? Sedan när är det politiker
            som ska fälla avgöranden i den här typen av frågor? I folkmordskonventionen
            är vi tydliga med vad det är som utgör ett folkmord men också
            med: Hur ska detta prövas? Och det är inte av parlament eller
            kommittéer genom utslagsröstning i voteringar. Det finns bättre
            vägar att nå den försoning som vi alla vill se.
          </note>
          <note>
            Vi vill se den försoningen. Vi vill se det närmandet. Vi vill
            se en bättre framtid och ett närmande inte bara mellan de här
            länderna och staterna utan också mellan människorna där. På samma
            sätt har ju också vi här i Sverige lämnat en del av våra oförrätter
            bakom oss.
          </note>
          <note>
            Vi är överens om vad vi vill, Bodil Ceballos, men jag tror att
            vi har olika vägar dit.
          </note>
          <note>
            Vi står upp för den princip som jag har talat om här. Det är
            inte politiker som ska skriva historien, och det är inte politiker
            som ska döma i den här typen av frågor. Det ska andra göra. Men
            vi välkomnar processen. Vi vill se öppenheten. Vi vill se forskningen.
            Vi vill se debatten, i Turkiet, i Armenien och i andra berörda
            länder och här i Sverige. Men beslutet och försoningen måste ske
            bland de berörda.
          </note>
          <note type="speaker">
            Anf. 17 KERSTIN LUNDGREN (c):
          </note>
          <note>
            Fru talman! Mellanöstern och Nordafrika som vi diskuterar i detta
            motionsbetänkande är en del av vår värld med lång historia och
            många fasansfulla händelser men också mycket fantastiskt genom
            tiderna.
          </note>
          <note>
            Alla vi som hoppas och drömmer om två stater ett demokratiskt
            och välmående Israel och ett demokratiskt och välmående Palestina
            inom säkra och erkända gränser blev ledsna och chockade när vi
            den 9 mars hörde att nya byggnader fått klartecken av den israeliska
            regeringen. Detta beslut måste fördömas, och vi måste uppmana
            den israeliska regeringen att ompröva det ställningstagandet.
          </note>
          <note>
            Den springa i dörren som Arabförbundet, USA, FN och EU försökte
            öppna för nya fredsförhandlingar stängdes tyvärr brutalt genom
            det beslut som den israeliska regeringen tog.
          </note>
          <note>
            Människor och länder som är pressade kan hamna i farliga situationer.
            Här krävs ett ledarskap och ett mod att våga tala om verkligheten
            och inte låta de ultrareligiösa krafterna styra. Jag hoppas få
            se mer i förre premiärminister Olmerts anda under den kommande
            tiden. Jag hoppas att vi på nytt kan få hysa hopp om en fredsprocess
            värd namnet mellan Israel och Palestina.
          </note>
          <note>
            Fru talman! Betänkandet berör en rad olika frågor. Jag ska kort
            beröra och göra nedslag inom några områden. Iran är ett land där
            mänskliga rättigheter trampats på under många år och där för regimen
            misshagliga personer fängslas, torteras och dödas.
          </note>
          <note>
            Samtidigt ser vi bilder av det iranska folkets engagemang och
            vilja att förändra och göra ett annat Iran möjligt. Alla de som
            jobbar så intensivt för en förnyelse och förändring av Iran är
            värda vårt stöd. Vi hoppas alla att det iranska folket ska få
            demokrati och en rättsstat värd namnet.
          </note>
          <note>
            Självklart har Iran rätt att besluta om kärnkraft och välja den
            vägen, men till en ny kärnvapenstat säger vi nej. Vi behöver inte
            fler utan färre kärnvapenstater. Vi behöver ett Mellanöstern som
            är kärnvapenfritt. En utveckling av iranska kärnvapen skulle innebära
            en öppning för kapprustning i en region där så mycket är riskabelt.
            Sanktioner kan inte uteslutas, fru talman, men låt oss välja FN-vägen
            om det ska vara framgångsrikt.
          </note>
          <note>
            Irans grannland Irak har nyligen genomfört val. Människor har
            trotsat de terrorister som har hotat att stänga vallokaler med
            bomber och gått i mängder för att säga sin mening och rösta fram
            ett nytt parlament och ge möjlighet till en förstärkt demokratisk
            utveckling. Låt oss hoppas att detta val leder till en regering
            som mäktar med uppdraget att föra Iraks demokrati vidare och samla
            Irak och dess invånare, oavsett etnisk och religiös bakgrund,
            till en bättre framtid. Det finns så många möjligheter.
          </note>
          <note>
            Självklart handlar det också om kurdernas och de kristnas möjligheter
            att fortsatt leva i Irak. Vi har självstyre i Kurdistan. Hur Irak
            formerar sitt inre är en fråga för Iraks regering och parlament.
            Det är dock viktigt att vi finns där långsiktigt. Jag är glad
            att vi har öppnat en ambassad i Bagdad och ett honorärkonsulat
            i Erbil.
          </note>
          <note>
            Fru talman! Det krävs respekt, tolerans och öppenhet för att
            kunna bygga ett välmående Irak och ett välmående kosmopolitiskt
            Mellanöstern på nytt.
          </note>
          <note>
            Västsahara har redan varit uppe i debatten, och jag kan bara
            instämma i stödet för självbestämmande. Det är en lösning grundad
            på folkrätten och den internationella domstolens ställningstagande.
            Men precis som redan konstaterats är ett erkännande något som
            måste vägas mycket noggrant. Det måste hålla vid en prövning i
            den internationella domstolen senare. Det är därför inte en fråga
            för beslut här i riksdagen i dag utan en fråga för regeringen.
            Frågan måste vägas noggrant, precis som vi har gjort i andra sammanhang,
            för att kunna möta en prövning i en internationell rättsprocess.
          </note>
          <note>
            Turkiet är ett land med stora utmaningar. Det är ett land som
            jag hoppas, fru talman, att vi ska få hälsa som medlem i Europeiska
            unionen. Det är ett land som jag hoppas ska leva upp till Köpenhamnskriterierna
            för att göra det möjligt. Precis som för alla andra stater som
            ansöker om medlemskap i EU är det Köpenhamnskriterierna som gäller.
            Det handlar om demokrati och rättsstat. Det handlar självklart
            också om minoriteters rätt, etniska såväl som religiösa minoriteter.
          </note>
          <note>
            Fru talman! Jag har följt utvecklingen i Turkiet från lite olika
            utgångspunkter under rätt lång tid främst som Södertäljebo men
            under senare år även som riksdagsledamot och jag kan konstatera:
            Rom byggdes inte på en dag och inte heller demokrati och rättsstat
            i Turkiet.
          </note>
          <note>
            För mig som motionerat som enskild ledamot om folkmordet och
            den massaker, förföljelse och fördrivning av armenier, assyrier/syrianer,
            kaldéer och pontiska greker som ägde rum 1915 har det varit och
            är viktigt att driva på för att öppna debatten om historien. Det
            är ett politiskt ansvar.
          </note>
          <note>
            Det är viktigt att notera att debatten har blivit öppnare, även
            om vi också sett motstånd och bakslag. Jag tänker på Orhan Pamuk
            och mordet på Hrant Dink som tydliga bevis på det. Men, precis
            som vi konstaterar i utskottets förnyade text, har vi kunnat se
            både konferenser och böcker i ämnet, debatt i medierna och turkiska
            enskilda organisationer som agerat i frågan. Det var också glädjande
            när turkiska intellektuella 2008 gjorde ett upprop på Internet
            och bad armenierna om ursäkt för händelserna 1915.
          </note>
          <note>
            Fru talman! Vi har också skäl att med glädje notera den överenskommelse
            som träffades, efter den så kallade fotbollsdiplomatin, mellan
            Armenien och Turkiet i oktober 2009 och de två protokoll som då
            skrevs bland annat innehållande en gemensam historiekommission
            med uppgift att granska, definiera och också utfärda rekommendationer
            för vad som hänt i historien. Det var ett viktigt steg, och vi
            har alla skäl att främja detta och starkt stryka under vikten
            av att båda stater går vidare och ratificerar protokollen.
          </note>
          <note>
            Jag har läst, hört och fått signaler om att det befaras pågå
            ett svartepetterspel för att man ska undvika att behöva ta protokollen
            till sina respektive parlament för ratifikation och att man skyller
            på varandra som orsak.
          </note>
          <note>
            Jag hoppas att vi inte ska bli en del i det spelet, fru talman.
            Jag tycker att det är viktigt att vi skiljer på lagstiftande,
            ramgivande och dömande makter.
          </note>
          <note>
            Nationella parlament och regeringar har naturligtvis ett ansvar
            att sköta det som hänt inom deras territorier.
          </note>
          <note>
            Nationella domstolar spelar en viktig roll. Det noterar vi också
            från utskottets sida när det gäller Anfal och vad som hände kurderna
            i Irak och kemiske Ali och det beslut som den domstolen fattade.
            Det är viktigt för försoning att man klarar det i sin egen domstolsprocess.
          </note>
          <note>
            Vi har också ett internationellt rättssystem. Vi har ICJ, Internationella
            Juristkommissionen, som ju är den väg som folkmordskommissionen
            visar för att hantera folkmord. Vi har också numera ICC som är
            en internationell brottmålsdomstol. ICJ dömer och prövar stater
            och utfärdar rekommendationer, som de har gjort i frågan om Västsahara.
            Vi som har anslutit oss till Romstadgan har nu genom ICC möjlighet
            att döma personer som begår brott mot mänskligheten, som folkmord.
          </note>
          <note>
            Jag hoppas att både Turkiet och Armenien vill ansluta sig till
            ICC.
          </note>
          <note>
            Fru talman! Som utskottet har sagt är det inte politiker som
            ska döma. Vi ska skapa förutsättningar för domstolar att göra
            det.
          </note>
          <note>
            När den 100-åriga Feride Rhawi i Södertälje berättar vad som
            hänt ska hon och alla andra veta att vi tror på hennes berättelse,
            att vad som hände faktiskt hände.
          </note>
          <note>
            Vårt ställningstagande här i dag innebär ingen förnekelse av
            det. Vårt ställningstagande i dag bygger på att domstolar skipar
            rättvisa och dömer och regeringar fattar folkrättsliga beslut.
          </note>
          <note>
            Vårt ställningstagande är ett uttryck för ett hopp om att såväl
            Turkiet som Armenien går vidare och ratificerar protokollen och
            att man inte stänger dörrar utan, precis som vi, värnar och öppnar
            dörrar för att läka sår, ge upprättelse och försoning.
          </note>
          <note type="speaker">
            Anf. 18 CARINA HÄGG (s) replik:
          </note>
          <note>
            Fru talman! Jag ska inte ställa många frågor till Kerstin Lundgren.
            Vi har haft anledning att diskutera detta tidigare, och frågan
            kanske på olika sätt kommer att vara föremål för diskussion och
            funderingar framdeles.
          </note>
          <note>
            Jag tycker att en del frågor inte är rent privata eller något
            som man säger i ett slutet rum, även om det är uppgörelser. Jag
            tycker att det är viktigt att vi får reda på det som Kerstin Lundgren
            skriver i det särskilda yttrande som har lämnats in. Ett särskilt
            yttrande är ju inte något som man kan rösta om, utan ett uttryck
            för något som man som politiker uttrycker i skrift fogat till
            ett betänkande.
          </note>
          <note>
            Under denna mandatperiod har majoriteten gjort en överenskommelse
            om att vidmakthålla en linje. Kerstin Lundgren talar om att hon
            kommer att förhålla sig till frågan på ett speciellt sätt. Jag
            vet inte om Kerstin Lundgren avser att rösta med oss och inte
            enligt Gustav Blix linje i omröstningen senare i dag. Det återstår
            att se.
          </note>
          <note>
            Men jag skulle vilja veta vad det är för överenskommelse och
            när den gjordes. Kerstin Lundgren tillhör ju dem som har pläderat
            för att erkänna folkmordet och också gjort det i motionsform.
            Då måste man ju mena något med det. Om man är sitt partis företrädare
            i utrikespolitiska frågor och skriver en motion till Sveriges
            riksdag i en fråga som man vet är uppmärksammad och där man har
            ett stort ansvar måste det stå för något. Vad står det för i förhållande
            till det som finns i texten? När gjordes uppgörelsen och av vem?
            Varför skrev Kerstin Lundgren en motion som uppenbarligen antingen
            går emot uppgörelsen eller också har uppgörelsen skett senare?
          </note>
          <note type="speaker">
            Anf. 19 KERSTIN LUNDGREN (c) replik:
          </note>
          <note>
            Fru talman! Jag skrev en motion som enskild ledamot innan jag
            hade fått partiets uppdrag att sitta i utrikesutskottet. Jag tycker
            att det är viktigt att kunna göra det som enskild ledamot även
            om man har att företräda hela partiets uppfattning som ledamot
            och utrikespolitisk talesperson.
          </note>
          <note>
            Jag tycker också att det är viktigt att vi tar det politiska
            ansvaret för att föra debatten framåt. Det är viktigt. Den får
            inte tystna. Det krävs att man kommer vidare. Vi har ett politiskt
            ansvar att driva frågan på ett sätt som förhoppningsvis leder
            till framgång där framgången har störst betydelse i relationen
            ArmenienTurkiet.
          </note>
          <note>
            Vi kom överens även med Socialdemokraterna, men de valde på sin
            kongress att byta hållning. I samband med att vi behandlade den
            här typen av motioner förra gången gjorde vi, i likhet med Folkpartiet
            liberalerna, Kristdemokraterna och Moderata samlingspartiet, en
            överenskommelse om att frågan skulle behandlas så här.
          </note>
          <note>
            Jag är förvånad över att Carina Hägg är så nyfiken på just detta.
            Vi har en hållning, och den har vi sagt att vi ska ha den här
            mandatperioden. Vad som händer i framtiden får framtiden visa.
          </note>
          <note type="speaker">
            Anf. 20 CARINA HÄGG (s) replik:
          </note>
          <note>
            Fru talman! Jag tycker att politiska beslut så långt som möjligt
            ska redovisas öppet. Inför valet 2006 var det många löften i den
            här frågan. Det har naturligtvis också betydelse för vad som händer
            under mandatperioden. Om man under en mandatperiod gör en uppgörelse
            som inte redovisades för väljarna som en samlad alliansuppfattning
            inför valet 2006 blir det intressant att fråga om detta.
          </note>
          <note>
            När och i vilka frågor gör majoriteten upp? Det kan redovisas
            i betänkandetexten. När man lägger in det här som ett särskilt
            yttrande väcker det naturligtvis frågor, särskilt som Kerstin
            Lundgren inte vill redogöra för när detta skedde och på vilket
            sätt. Ingår fler delfrågor i överenskommelsen, eller är det så
            kort som det står i texten?
          </note>
          <note type="speaker">
            Anf. 21 KERSTIN LUNDGREN (c) replik:
          </note>
          <note>
            Fru talman! Övertolka inte uttrycken. Se det helt enkelt som
            ett resultat av en överenskommelse kopplad till utrikesutskottets
            ställningstagande när den här motionen var uppe till behandling
            senast. Då var det en överenskommelse som också Socialdemokraterna
            stod bakom. Vi har valt att stå fast vid den överenskommelsen,
            och vi gör det den här mandatperioden.
          </note>
          <note>
            Vad som händer under den kommande mandatperioden får vi se. Det
            är ingen storstilad överenskommelse undertecknad av partiledare.
            Det är en överenskommelse i utrikesutskottet.
          </note>
          <note type="speaker">
            Anf. 22 HANS LINDE (v) replik:
          </note>
          <note>
            Fru talman! Jag har läst Kerstin Lundgrens särskilda yttrande
            i denna fråga om folkmordet 1915. Jag har lyssnat på ett tio minuter
            långt anförande. Jag måste säga att min fråga kvarstår: Vad tycker
            egentligen Centerpartiet i dag om folkmordet 1915 på armenier,
            assyrier/syrianer, kaldéer och pontier?
          </note>
          <note>
            Vi har inte fått något klart besked vare sig i anförandet eller
            i det särskilda yttrandet från Kerstin Lundgren om vad som är
            partiets hållning.
          </note>
          <note>
            Kerstin Lundgren sade: Politiker ska inte döma, politiker ska
            inte skriva historia. Vi har hört det från den borgerliga kanten
            flera gånger och får säkert höra det igen.
          </note>
          <note>
            Det är egentligen ganska märkligt. Kerstin Lundgrens egen utrikesminister,
            Carl Bildt, har ju inte tvekat att sätta en tydlig etikett på
            det som hände 1915. Vi har haft flera debatter med Carl Bildt
            här i kammaren om just folkmordet 1915. Då har Carl Bildt valt
            att använda begreppet armenisk tragedi.
          </note>
          <note>
            Är det en etikett på denna händelse som Centerpartiet och Kerstin
            Lundgren håller med om?
          </note>
          <note>
            Jag tycker att det är en uppseendeväckande beskrivning av det
            som hände 1915 att kalla det armenisk tragedi. Man osynliggör
            assyrierna/ syrianernas, kaldéernas och pontiernas lidande. I
            en tragedi finns det ingen förövare.
          </note>
          <note>
            Jordbävningen på Haiti, tsunamin och förlisningen av Estonia
            var tydliga tragedier. Att mörda miljoner människor med det uttalade
            syftet att utplåna dem, deras kultur och deras språk kan jag omöjligt
            beskriva som en tragedi. Det kan bara beskrivas som ett folkmord.
          </note>
          <note>
            Jag vet att Kerstin Lundgren är från Södertälje och kanske har
            haft större möjlighet än jag att träffa överlevande efter folkmordet
            1915, armenier, assyrier/syrianer, kaldéer och pontier.
          </note>
          <note>
            När Kerstin Lundgren hör alla berättelser om vad som hände 1915
            tycker Kerstin Lundgren att det är en beskrivning av en armenisk
            tragedi eller är det en beskrivning av ett folkmord?
          </note>
          <note type="speaker">
            Anf. 23 KERSTIN LUNDGREN (c) replik:
          </note>
          <note>
            Fru talman! Grundläggande är att vi vill driva på för att nå
            en försoning och för att nå ett resultat i Turkiet och i Armenien
            för att man där ska ta hand om det som är den egna historien.
            Det är viktigt, precis som har sagts tidigare, att man gör det.
            Man måste göra upp med sin historia, och man måste gå vidare.
          </note>
          <note>
            Fru talman! Jag hoppas att man väljer att gå den väg som Folkmordskommissionen
            anvisar och att gå den väg som innebär att tvister mellan fördragsslutande
            parter angående tolkningen, tillämpningen eller uppfyllandet av
            denna konvention, där inbegripet tvister som angår en stats ansvarighet
            för folkmord eller annan i artikel 3 uppräknad gärning, skola
            hänskjutas till internationella domstolen där någon av de tvistande
            parterna så fordrar.
          </note>
          <note>
            Jag hoppas att man ska välja den vägen, för det är den väg som
            folkrätten anvisar, och det är den väg som vi tycker är den riktiga,
            inte att politiker ska döma. Det finns många regimer och många
            system runt om i världen där politiker väljer att ställa sig i
            domstols ställe. Låt inte oss beträda den vägen.
          </note>
          <note>
            Fru talman! Med detta är det inte tal om en tragedi eller förnekelse.
            Det handlar naturligtvis om att det 1915, Svärdets år man talar
            om seyfo var människor som fördrevs och massakrerades. Det var
            en del i en medveten politik. Jag hoppas att man ska kunna komma
            till rätta med det i en försoningsprocess.
          </note>
          <note type="speaker">
            Anf. 24 HANS LINDE (v) replik:
          </note>
          <note>
            Fru talman! Jag har fortfarande inte fått ett svar från Kerstin
            Lundgren på min fråga: Vad är Centerpartiets hållning? Hur beskriver
            man från Centerpartiets sida det som hände 1915?
          </note>
          <note>
            Jag håller med om att det kommer att finnas frågor som berör
            domstolar. Det är frågor om ersättningar och att bedöma enskilda
            skuldfrågor. Men hur vi beskriver det som hände 1915 kan vi inte
            förhålla oss neutrala till, det kan vi inte säga nja till. Vi
            har ett ansvar som politiker det sade jag tidigare från talarstolen
            och en plikt att förhålla oss till historiska faktum, precis som
            vi i denna kammare förhåller oss till Förintelsen som var ett
            folkmord på det judiska folket, precis som vi förhåller oss till
            det som hände i Srebrenica och precis som vi förhåller oss till
            det som hände i Rwanda har vi också ett ansvar att förhålla oss
            till det faktum att det som hände 1915 var ett folkmord på armenier,
            assyrier/syrianer, kaldéer och pontier.
          </note>
          <note>
            Både Kerstin Lundgren och Gustav Blix har tidigare här talat
            om det internationella rättssystemet. Man pratar gång på gång
            om 1948 års folkmordskonvention. Men vad som aldrig nämns från
            majoritetens sida är FN-konventionen om icke tillämpbarhet av
            lagstadgade begränsningar för krigsbrott och brott mot mänskliga
            rättigheter som skrevs under 1968 och trädde i kraft 1970. Där
            slår man oerhört entydigt fast att det inte finns någon preskriptionstid
            när det gäller folkmord. I denna FN-konvention sägs det tydligt
            att det går att fastställa folkmord retroaktivt. Varför denna
            tystnad om denna FN-konvention från Kerstin Lundgren som jag vet
            har ett stort engagemang för det internationella rättssystemet?
          </note>
          <note>
            Slutligen måste jag trots allt fråga Kerstin Lundgren följande.
            Hon säger att detta är en uppgift för domstolar och inte för politiker.
            Det är drygt 20 länder som har erkänt folkmordet, bland andra
            Tyskland och Frankrike. Det senaste erkännandet gjordes från representanthusets
            utrikesutskott i USA. Tycker Kerstin Lundgren att dessa länder
            och dessa institutioner har fattat fel beslut och agerat på ett
            felaktigt sätt?
          </note>
          <note type="speaker">
            Anf. 25 TREDJE VICE TALMANNEN:
          </note>
          <note>
            Jag får erinra om att meningsyttringar från läktaren inte är
            tillåtna.
          </note>
          <note type="speaker">
            Anf. 26 KERSTIN LUNDGREN (c) replik:
          </note>
          <note>
            Fru talman! Det är helt riktigt, som Hans Linde säger, att det
            finns en FN-konvention där det sägs att man inte ska ha någon
            preskriptionstid för folkmord eller krigsförbrytelser. Den gäller
            bara för dem som har anslutit sig till den. Det är många länder
            som har valt att stå vid sidan om, precis som det är många länder
            som har valt att stå vid sidan om ICC därför att man tycker att
            man ska välja andra sätt att lösa detta.
          </note>
          <note>
            Från min utgångspunkt och från Sveriges utgångspunkt borde vi
            välja en annan väg, nämligen rättssystemet. Jag kan då konstatera
            att det är därför som vi har haft denna Europarådskonvention där
            man bland annat har försökt fylla i den lucka som gäller förbud
            mot preskription av folkmordsbrott. Men den är bara tillämplig
            om brottet var straffbart enligt nationell lag när det skedde.
            Detta är knepigt.
          </note>
          <note>
            Fru talman! Jag hoppas att man, förutom en försoningsprocess
            på hemmaplan i Turkiet, Armenien, Grekland och så vidare, ska
            kunna få en prövning i den internationella juristkommissionen.
            Det skulle vara ett sätt att lösa konflikter om man inte klarar
            det i den egna nationella domstolen.
          </note>
          <note>
            Hur knepigt det är med folkmordsfrågorna visar sig i att det
            är två folkmord som vi har att debattera här i riksdagen i dag
            utifrån motioner. I det ena fallet väljer Socialdemokraterna att
            gå med Vänstern och Miljöpartiet. I det andra fallet väljer Socialdemokraterna
            att inte rösta här i kammaren.
          </note>
          <note>
            Jag tycker att vi måste hantera detta på ett mer rättsenligt
            sätt. Då handlar det om att välja den internationella folkrättens
            väg.
          </note>
          <note type="speaker">
            Anf. 27 BODIL CEBALLOS (mp) replik:
          </note>
          <note>
            Fru talman! Jag blir lite konfunderad. Det låter som om vi parlamentariker
            inte har någonting med detta att göra. Vi ska inte tycka något,
            och vi ska inte göra något. Jag menar att det är just därför som
            vi är här. Vi är valda av människor runt om i landet för att representera
            ett visst parti och en viss uppfattning. Det är det som vi gör.
          </note>
          <note>
            Regeringen som vi har i dag sitter på majoritetens uppdrag. Det
            är ni som bestämmer vad regeringen ska tycka. Det är inte regeringen
            som bestämmer vad ni ska tycka. Formellt sett är det så. Det är
            ni som ger regeringen uppdraget att vara regering, och det är
            ni som ska styra regeringen, inte tvärtom.
          </note>
          <note>
            Då blir det lite konstigt när vi i vissa fall har precis samma
            uppfattning på båda sidorna här i kammaren. Jag upplever det som
            att ni ändå låter regeringen styra.
          </note>
          <note>
            Jag begärde ordet för att jag vill säga något om Västsahara.
            Jag kan inte riktigt förstå vad problemet är med att erkänna Västsahara
            enligt folkrätten. Ju längre tid som går innan Västsahara erkänns,
            desto svårare blir det för landet därför att Marocko får mer och
            mer inflytande över politiken i Västsahara som man redan har haft
            under lång tid. Västsahara står längre från ett självstyre nu
            än vad man har gjort tidigare, skulle jag vilja påstå.
          </note>
          <note>
            Marocko har nära band till EU, men man får inte vara med i Afrikanska
            unionen, om det inte har skett någon förändring under den senaste
            tiden, just på grund av att man inte erkänner Västsahara och på
            grund av att man ockuperar Västsahara. Det borde vara viktigt
            med dessa relationer också. Jag skulle därför vilja höra lite
            mer om vad som är problemet i fråga om ett erkännande av Västsahara?
          </note>
          <note type="speaker">
            Anf. 28 KERSTIN LUNDGREN (c) replik:
          </note>
          <note>
            Fru talman! Självklart ska vi tycka, tala och debattera. Det
            är en viktig uppgift. Men vi alla har också att förhålla oss till
            regeringsformen och riksdagsordningen och jobba utifrån det, och
            regeringen styr riket när man har fått det mandatet.
          </note>
          <note>
            När det gäller om regeringen ska välja vägen att erkänna Västsahara
            har vi en folkrättslig grund. Jag tycker att det var riktigt att
            göra som Sverige gjorde, att oerhört noga och oerhört varsamt
            gå fram när det handlade om erkännandet av Kosovo för att försöka
            säkra förutsättningarna att också en konflikt här skulle kunna
            tas till domstol för prövning precis som man faktiskt har gjort
            för att få ett erkännande när det gäller förenligheten med internationell
            rättsordning.
          </note>
          <note>
            Det är naturligtvis detta som också är dilemmat när det gäller
            Västsahara. Erkännande av stater ska inte gå till på det sätt
            som till exempel Ryssland gjorde när man ensidigt erkände Sydossetien
            och Abchazien. Det är inte den vägen vi vill gå. Men nu ska vi
            på intet sätt jämföra med Västsahara. Där finns det ett domslut
            från den internationella domstolen som pekar ut en väg så det
            är absolut inte likvärdigt.
          </note>
          <note>
            Fru talman! Om Sverige i ett uttalande i riksdagen skulle göra
            ett erkännande måste det också gå att leva upp till det för regeringen.
            Det måste också hålla vid en prövning senare. Där är, fru talman,
            inte förutsättningarna i dag. Därför väljer vi den väg vi väljer.
          </note>
          <note type="speaker">
            Anf. 29 BODIL CEBALLOS (mp) replik:
          </note>
          <note>
            Fru talman! Det haltar ändå lite grann. Ett erkännande av stater
            måste tolkas likadant egentligen av alla länder. Det är ju samma
            regelverk vi följer. När vi inte ens gör det i EU-länderna vi
            erkänner exempelvis inte samma stater är det någonting som är
            lite konstigt. Spanien har till exempel inte erkänt Kosovo. Man
            är rädd för att Katalonien och Baskien då också kräver självständighet
            och får stöd för det kravet från oss andra.
          </note>
          <note>
            Jag menar att det är olika tolkning länderna emellan om när man
            ska erkänna en stat eller inte. En gång i tiden hade vi kanske
            ännu striktare regler för när länder ska erkännas eller ej regler
            som vi började luckra upp lite grann när det handlade om Baltikum,
            om jag inte missminner mig. Det är i alla fall min minnesbild.
          </note>
          <note>
            I övrigt är det naturligtvis bra om vi kan få olika frågor till
            domstol. Som Hans Linde tidigare sade finns det ingen preskription
            när det gäller folkmord. Däremot är det omöjligt att i det här
            läget liksom lagföra de individer som beslutade om de olika sätten
            att bete sig mot armenier och andra. De människorna lever inte
            längre, till skillnad från exempelvis kemiske Ali som levde när
            domslutet kom.
          </note>
          <note>
            Det är alltså väldigt stor skillnad mellan de två olika folkmord
            som vi i dag diskuterar. Det är inte lika lätt att få ett domstolsutslag
            när det gäller Armenien som när det gällde Anfalkampanjen. Det
            måste vi också komma ihåg.
          </note>
          <note type="speaker">
            Anf. 30 KERSTIN LUNDGREN (c) replik:
          </note>
          <note>
            Fru talman! När det gäller erkännande av stater är det naturligtvis
            så som Bodil Ceballos tidigare konstaterade. Folkrätten utvecklas
            av olika händelser.
          </note>
          <note>
            Men från svensk sida och för Sverige som ett litet land är det
            naturligtvis oerhört viktigt att värna folkrätten och att försöka
            hävda den i det internationella systemet. Därför var vi så varsamma
            när det gällde att pröva frågan om Kosovos självständighet. Det
            är också därför som det naturligtvis krävs varsamhet i fråga om
            erkännande av andra stater, som i fallet Västsahara.
          </note>
          <note>
            Jag hoppas, fru talman, att den väg som FN visat med folkomröstning
            och självstyre kan nå framgång. Jag hoppas också att vi här kan
            få en debatt där fler länder tillsammans med Sverige är beredda
            att driva frågan, för det är vägen framåt för att nå en bättre
            framtid för det västsahariska folket.
          </note>
          <note>
            Givetvis är det som hände armenier, assyrier/syrianer och grekiska
            pontier en historisk situation. Precis som Bodil Ceballos säger
            är det inte möjligt att föra någon enskild person till brottmålsdomstolen
            för att dömas som enskild. Men att döma mellan stater i tolkningen
            av folkmordskonventionen är ändå en väg som det vore värdefullt
            att pröva om och när frågan har hanterats vidare i Turkiets och
            Armeniens relationer.
          </note>
          <note>
            Det viktiga, fru talman, är också här att man i berört område
            kommer vidare detta för att kunna uppnå upprättelse och försoning
            och för att kunna gå vidare både som land och som enskild människa.
          </note>
          <note type="speaker">
            Anf. 31 ERIK ULLENHAG (fp):
          </note>
          <note>
            Fru talman! Inledningsvis yrkar jag bifall till utskottets förslag
            i betänkandet i sin helhet.
          </note>
          <note>
            I dag diskuterar vi regionen Mellanöstern och Nordafrika där
            miljontals människor under en mycket lång tid har drabbats av
            ofrihet, förtryck och lidande. Miljoner människor har drabbats
            av återkommande konflikter, av krig och av mördande.
          </note>
          <note>
            För mig som är född i ett fritt och rikt land förskonat från
            krig är det lite svårt att förstå hur det känns för den kurdiska
            mamman som ska berätta för sitt barn att man inte får tala kurdiska
            eller att pappan är fängslad därför att han har stått upp för
            den kurdiska frihetskampen.
          </note>
          <note>
            Jag har svårt att begripa känslan hos de civila i Gaza som drabbades
            av de senaste krigshändelserna i Gazakriget och den rädsla som
            fanns för att bomber eller granater skulle slå ned just bredvid
            dem själva.
          </note>
          <note>
            Jag har svårt att förstå hur det känns med den bristande framtidstro
            och det förlorade framtidshopp som faktiskt blir effekten av att
            gränserna in mot Gaza stängs.
          </note>
          <note>
            På samma sätt är det svårt för mig att begripa hur det känns
            för den familj som lever i Sderot och som drabbas av Hamas kassamraketer
            och som när larmet går har femton sekunder på sig för att leta
            upp ett skyddsrum eller hur det är att gå med sina barn till en
            lekplats som är byggd som ett skyddsrum eftersom man vet att det
            fortsätter att regna kassamraketer.
          </note>
          <note>
            Jag har svårt att begripa västsahariernas dröm om frihet samt
            det förtryck och det förnekande som de drabbas av när deras rätt
            till självbestämmande inte erkänns.
          </note>
          <note>
            När jag går genom ett soligt Stockholm är det nästan omöjligt
            för mig att förstå känslan hos den unga kvinna i Teheran eller
            någon annanstans i Iran som drabbas av den religiösa polisen och
            som kan misshandlas enbart därför att hon väljer att klä sig eller
            bete sig på ett visst sätt eller väljer att tro på en Gud, eller
            hur det känns för en homosexuell iranier som inte själv får bestämma
            vem han eller hon älskar.
          </note>
          <note>
            Men även om jag har svårt att begripa är det en skyldighet för
            oss som är födda i fred och frihet att ställa upp för de människor
            som inte haft samma tur. Här för Sverige en konsekvent utrikespolitik
            för att stå upp för demokrati, mänskliga rättigheter och de olika
            människor som förtrycks i regionen i fråga och runt om i världen.
          </note>
          <note>
            Jag tänker göra några nedslag på de områden som berörs i betänkandet.
          </note>
          <note>
            När det gäller konflikten mellan Israel och Palestina och fredsprocessen
            måste vi självklart vara tydliga med att vi nu de senaste dagarna
            har anledning att vara rejält kritiska mot den israeliska regeringen.
            Det är en provokation, precis som utrikesministern uttryckt, att
            det samtidigt som USA:s vicepresident landar i Israel för att
            påbörja en fredsprocess fattas beslut om ytterligare bosättningar.
            Där måste vi vara mycket tydliga. Ytterligare bosättningar är
            inte förenligt med en fortsatt lyckad fredsprocess.
          </note>
          <note>
            På samma sätt som vi behöver vara tydliga med att gränserna mot
            Gaza måste öppnas måste vi samtidigt, precis som moderater sagt
            här i talarstolen, vara tydliga om att vi ska ha kontroll över
            vapenexport och vapensmuggling. Väpnat våld får inte fortsätta
            inom Gaza, och Hamas måste erkänna staten Israel.
          </note>
          <note>
            Det känns trist att vi är i ett läge där fredsprocessen går så
            trögt, för människorna i Gaza och i Sderot ja, en absolut majoritet
            vill leva i fred. De ska ha vårt stöd.
          </note>
          <note>
            I sammanhanget blev jag lite förvånad när jag lyssnade på Hans
            Linde som gick upp och sade att den svenska regeringen inte spelar
            speciellt stor roll på den internationella scenen. Har Hans Linde
            missat att vi nyss hade EU-ordförandeskapet? Det svenska ordförandeskapet
            drev igenom slutsatser som gjort att EU har blivit betydligt aktivare
            till exempel i fredsprocessen PalestinaIsrael och när det gäller
            de möjligheterna att nå fred mycket aktivare än vi tidigare var.
          </note>
          <note>
            Ett annat område som behandlas i betänkandet är kurdernas situation.
            Kurder runt om i olika delar av Kurdistan förvägras rätten att
            tala sitt språk och att utöva sin kultur. Här behövs det en tydlighet
            gentemot alla regeringar och regimer som förtrycker kurder. Särskilt
            kan situationen för de statslösa kurder som lever i den syriska
            delen av Kurdistan lyftas fram liksom deras rättigheter.
          </note>
          <note>
            Det senaste året har varit varierande vad gäller situationen
            i Mellanöstern och Nordafrika. En hel del hopp har tänts. Jag
            har personligen känt ett enormt stort hopp när jag har sett hur
            vanliga, unga iranier har gått ut på gatorna för att kräva frihet,
            demokrati och mänskliga rättigheter krävt det som är självklart
            för mig som är född i Sverige. Vårt stöd till demokratirörelsen,
            till den gröna rörelsen grönt har ju blivit färgen för hela demokratirörelsen
            måste fortgå. Vi behöver vara tydliga mot mullorna i Iran: Vi
            stöder de krafter som står upp för demokrati, rättssäkerhet och
            mänskliga rättigheter.
          </note>
          <note>
            Vad gäller Iran är det också centralt att det internationella
            samfundet klarar av att sätta press så att mullorna i Iran inte
            sitter på kärnvapen. Det skulle nämligen vara ett av de riktigt
            stora hoten mot världsfreden.
          </note>
          <note>
            För någon vecka sedan inträffade en annan positiv händelse Gustav
            Blix var inne på den nämligen valet i Irak. Det sker nu fria val
            i Irak, ett antal år efter att Saddam Hussein-regimen föll. Här
            har Sverige en roll att spela. Vi spelar en rätt viktig roll.
            Vi har öppnat en ambassad i Bagdad, och vi har öppnat ett konsulat
            i Erbil i den irakiska delen av regionala Kurdistan. Där spelar
            Sverige roll, och där kan vi dra nytta av de kontakter vi kan
            ha med alla som har flytt eller invandrat till oss en gång i tiden.
            Där kan vi stödja en återuppbyggnad.
          </note>
          <note>
            I takt med att soldaterna dras tillbaka från Irak och i takt
            med att Irak tar större och större ansvar för sin egen säkerhet
            behöver vi och andra länder i omvärlden ge stöd till återuppbyggnaden
            och rättssystemet och visa vår närvaro.
          </note>
          <note>
            En annan konflikt som speglas i betänkandet är den i Västsahara.
            Här handlar det om en tydlighet, som utskottsmajoriteten visar,
            i att det västsahariska folket har rätt till självbestämmande.
            Det handlar om en tydlighet i att stå upp för de internationella
            överenskommelser och beslut som finns kring folkomröstning om
            Västsaharas framtid, och det handlar om en tydlighet i att säga
            att det är västsaharierna själva som ska bestämma över sin egen
            framtid.
          </note>
          <note>
            Det som diskuteras intensivast i dag handlar om folkmordet på
            armenier, assyrier/syrianer, kaldéer och pontiska greker 1915.
            I princip alla folkrättsforskare är tydliga med att det som skedde
            1915 var ett folkmord. De övergrepp och det mördande som drabbade
            människorna och det drabbar fortfarande efterlevande till armenier,
            assyrier/syrianer, kaldéer och pontiska greker var ett folkmord.
            Ändå landar Folkpartiet i att inte vilja att vi ska rösta i Sveriges
            riksdag om huruvida detta är ett folkmord. Varför inte? Därför
            att det är viktigt att värna folkrätten.
          </note>
          <note>
            Folkrättsliga bedömningar ska göras i internationella organ och
            den internationella domstolen. Allra bäst fungerar det när domstolar
            i de enskilda länderna tillämpar folkrätten, snarare än Sveriges
            riksdag. Vi ser den förvirring som uppstår bland vänsterpartierna.
            När Socialdemokraterna helt plötsligt har blivit pressade av Lars
            Ohly och de andra att byta ståndpunkt, vad händer då? Ja, i Sveriges
            riksdag ska de erkänna folkmordet 1915, men de tänker inte erkänna
            det folkmord och brott mot mänskligheten som Anfalkampanjen innebar,
            där bland annat 5 000 kurder gasades ihjäl i Halabja.
          </note>
          <note>
            Fru talman! Jag brukar väldigt sällan hålla upp Göran Persson
            som exempel. Men Göran Persson sade en sak som var viktig när
            det gäller svensk utrikespolitik. Han sade: Vi i Socialdemokraterna
            släpper inte in Vänsterpartiet och ger dem inflytande i utrikespolitiken,
            för de är inte trovärdiga.
          </note>
          <note>
            Nu har detta skett. Nu har Lars Ohly fått trumfkortet, vetorätten,
            i hela vänsterpartiernas politik. Vad är effekten? Tänk tanken,
            mina vänner, att vi hade haft en vänsterregering för en tid sedan
            när Lars Ohly gick ut och demonstrerade med en palestinasjal där
            Israel hade raderats från kartan. Tror Hans Linde och Socialdemokraterna
            att vi hade haft större möjligheter att bidra till fred i Palestina
            och Israel om en person som i så fall hade suttit i Sveriges regering
            går omkring med en symbol vars budskap är att Israel inte har
            rätt att existera?
          </note>
          <note>
            Ohly säger att han inte visste om vad som var på palestinasjalen,
            men jag ber om ursäkt om man vill leda Sverige och föra Sveriges
            röst i utrikespolitiken ska man faktiskt vara i en sådan situation
            att man vet vilken palestinasjal man sätter på sig när man är
            ute och demonstrerar.
          </note>
          <note>
            Vad har vi mer sett? Vi har sett överenskommelser för utrikespolitiken.
            Ja, överenskommelser och överenskommelser det finns ingen enighet
            om huruvida man ska finnas i Afghanistan eller inte. Jag skulle
            hävda att även diskussionen om erkännandet av folkmord är ett
            tecken på att Socialdemokraternas utrikespolitik blir allt mindre
            seriös och ansvarstagande i ett läge där Lars Ohlys vetorätt ökar.
            Det som sker nu är nämligen att Socialdemokraterna, som tidigare
            har strävat efter att stärka internationell rätt och att ha en
            folkrätt som inte bara rör stater utan också individer och där
            man i rättsliga instanser kan kräva sin rätt, har hamnat i att
            vi ska rösta om svensk utrikespolitik i Sveriges riksdag.
          </note>
          <note>
            Göran Persson hade väldigt rätt när han sade att det är en dum
            idé att låta Vänsterpartiet få inflytande över svensk utrikespolitik.
            En av de frågor vi ska debattera i valet i höst är vilken röst
            Sverige ska ha i världen. Ska vi fortsätta att vara en röst som
            på allvar spelar roll och som använder EU och andra verktyg för
            att påverka vår omvärld och stå upp för demokrati och mänskliga
            rättigheter? Eller ska vi hamna i en situation där vi kan ha Lars
            Ohly som utrikesminister?
          </note>
          <note>
            Jag kan garantera er att Göran Persson hade rätt. Sveriges röst
            i världen skulle bli betydligt mindre tydlig och seriös ifall
            scenariot att Lars Ohly tog plats i regeringen skulle inträffa.
          </note>
          <note>
            Ajournering
          </note>
          <note>
            Kammaren beslutade kl. 13.55 på förslag av tredje vice talmannen
            att ajournera förhandlingarna till kl. 14.00 då frågestunden skulle
            börja.
          </note>
          <note>
            Återupptagna förhandlingar
          </note>
          <note>
            Förhandlingarna återupptogs kl. 14.00.
          </note>
          <note>
            9 § Frågestund
          </note>
          <note type="speaker">
            Anf. 32 ANDRE VICE TALMANNEN:
          </note>
          <note>
            Jag vill hälsa justitieminister Beatrice Ask, statsrådet Maria
            Larsson, jordbruksminister Eskil Erlandsson, miljöminister Andreas
            Carlgren och statsrådet Ewa Björling välkomna.
          </note>
          <note>
            Stasiarkiven
          </note>
          <note type="speaker">
            Anf. 33 THOMAS BODSTRÖM (s):
          </note>
          <note>
            Fru talman! En fråga som i dag är väldigt aktuell är om vi ska
            öppna de så kallade Stasiarkiven. Det finns förstås väldigt mycket
            information i Sverige som kan vara av intresse för människor som
            bor här om hur vårt samhälle ser ut. Det är verkligen nutidshistoria.
            Samtidigt är det en svår avvägning. Det här kan skada och drabba
            människor, det kan vara människor som just avlidit och som inte
            får någon chans att försvara sig.
          </note>
          <note>
            Å andra sidan är intresset så starkt att man inte kan låta frågan
            bara bero. Därför tycker jag att det mest lämpliga vore att tillsätta
            en kommission och gå till botten med det här, utreda det ordentligt
            och se vad det kan vara för intressen. Bör vi öppna arkiven och
            ändå ta hänsyn till de människor som kan bli drabbade? Då får
            vi de svar på frågor som nu ställs utan att vi gör avkall på värnandet
            om den enskildes integritet och hänsynen till andra människors
            lidande.
          </note>
          <note type="speaker">
            Anf. 34 Justitieminister BEATRICE ASK (m):
          </note>
          <note>
            Fru talman! Säpo fick i början av 90-talet en viss information
            om innehållet i Stasis arkiv. De uppgifterna följdes senare upp,
            och det visade sig att de innehöll namn på ett femtiotal svenskar.
            Några var misstänkta för olovlig underrättelseverksamhet. Det
            inleddes förundersökningar. Samtliga förundersökningar lades ned.
          </note>
          <note>
            Uppgifter om vilka som tidigare varit misstänkta för brott skyddas
            i regel av väldigt stark sekretess, till skydd för den enskilde.
            I de aktuella fallen är sekretessen avsedd att skydda även Säpos
            sätt att arbeta. Det är det som komplicerar det hela.
          </note>
          <note>
            Den diskussion som vi haft de senaste veckorna grundar sig i
            ett intresse från forskare att ta del av materialet. Det kan ibland
            väga tyngre än de skäl som gäller för sekretess. Då kan man göra
            en ansökan till regeringen, som kan pröva frågan om det för forskningsändamål
            behöver lämnas ut uppgifter.
          </note>
          <note type="speaker">
            Anf. 35 THOMAS BODSTRÖM (s):
          </note>
          <note>
            Fru talman! Vi hade en liknande situation tidigare inför Säkerhetstjänstkommissionen.
            Då var det också så att vissa människor kunde bli lidande. Vi
            tillsatte en kommission som gjorde ett väldigt bra arbete och
            till och med hörde människor under ed. Det pågick under förra
            och förrförra mandatperioden. Då fanns det kanske inte läge att
            tillsätta en parallell kommission.
          </note>
          <note>
            Men med tanke på de goda resultat som visades där och det starka
            intresse som finns tycker jag att det nu är en väldigt bra situation
            för att tillsätta en kommission. Det är inte så konstigt att det
            inte blev något med de tidigare undersökningarna; de flesta brotten
            är förstås preskriberade. Det kan finnas väldigt stort intresse
            ändå.
          </note>
          <note>
            Såväl Stasi som KGB är av intresse i Sverige. Vi vet att Jan
            Guillou haft kontakter en bit in på 70-talet. Det är oerhört intressant
            att se om det finns andra ledande personer i Sverige som kan ha
            sådana förgreningar eller haft sådana förgreningar till Stasi
            och KGB. Jag tycker att man får den perfekta balansen med en kommission.
            Det är därför jag ställer frågan: Vore det inte bra att tillsätta
            en sådan kommission så att vi kan vända på alla stenar?
          </note>
          <note type="speaker">
            Anf. 36 Justitieminister BEATRICE ASK (m):
          </note>
          <note>
            Fru talman! Som Thomas Bodström väl känner till har frågan om
            sekretess, som Säpo har hävdat i fråga om utlämning av uppgifterna,
            prövats i domstol. Det kommer att gå till ytterligare en instans.
            Den prövningen bör naturligtvis göras.
          </note>
          <note>
            Jag försökte förtydliga i mitt svar tidigare att jag tycker att
            det ibland finns skäl för forskare att ta del av sådant material
            som skyddas av omfattande sekretess. Då finns det möjlighet att
            ansöka om tillstånd hos regeringen, som kan pröva en sådan fråga.
            Det i sig är ett viktigt besked i det korta perspektivet.
          </note>
          <note>
            Jag tycker att det är för tidigt att i dag säga att man ska tillsätta
            en kommission just för detta ändamål. Jag anser nog inte att det
            är det primära. Däremot kan jag dela uppfattningen att det är
            intressant med den typ av forskning som har aktualiserat diskussionen.
          </note>
          <note>
            Brottsofferfonden
          </note>
          <note type="speaker">
            Anf. 37 ELSE-MARIE LINDGREN (kd):
          </note>
          <note>
            Fru talman! Jag vill ställa min fråga till justitieministern.
          </note>
          <note>
            Sedan många år blir den som döms till ett straff där fängelse
            ingår skyldig att betala 500 kronor till Brottsofferfonden. Det
            beloppet har varit lika i många år.
          </note>
          <note>
            Fonden stöder olika projekt för brottsoffer. Läget har däremot
            blivit skarpare för brottsoffer i och med att brotten blir allt
            grövre i många fall. Ta till exempel en som har blivit utsatt
            för ett väpnat rån på sin arbetsplats. Detta kan sätta spår för
            livet och kanske kräver en lång rehabilitering. Jag menar att
            det är hög tid att höja beloppet.
          </note>
          <note>
            Kommer justitieministern att vidta åtgärder i den riktningen?
          </note>
          <note type="speaker">
            Anf. 38 Justitieminister BEATRICE ASK (m):
          </note>
          <note>
            Fru talman! Jag har faktiskt inte funderat över saken, för att
            vara riktigt ärlig. Brottsofferfrågorna är oerhört centrala. Det
            var ett stort steg framåt för brottsofferfrågorna när Brottsofferfonden
            inrättades. Den gör ett fantastiskt bra arbete.
          </note>
          <note>
            Jag vågar inte svara på exakt hur ekonomin ser ut i dag. Det
            behövs alltid mer pengar. Det som är problemet är naturligtvis
            att intagna har väldigt begränsade resurser. Det måste vägas mot
            detta. Däremot finns det andra sätt att stödja brottsoffer, och
            där gör regeringen en rad olika insatser.
          </note>
          <note type="speaker">
            Anf. 39 ELSE-MARIE LINDGREN (kd):
          </note>
          <note>
            Fru talman! Tack för det svaret, det verkar hoppingivande.
          </note>
          <note>
            De som kör för fort på våra vägar riskerar att få betala böter
            på upp till 1 000 kronor eller mer. Jag kan tycka att de som har
            utsatt andra för brott borde ansvara för att rehabiliteringen
            blir så kvalificerad som möjligt. Det borde vara rimligt att höja
            beloppet. Därför menar jag att beloppet borde stå i rimlig proportion
            till böterna för fortkörning som också gör att andras liv sätts
            i fara.
          </note>
          <note>
            Regeringen borde undersöka förutsättningarna för detta.
          </note>
          <note type="speaker">
            Anf. 40 Justitieminister BEATRICE ASK (m):
          </note>
          <note>
            Fru talman! Jag ska naturligtvis titta på det. Men när det gäller
            brottsoffer, rättskipning och hur man ser på den kränkning någon
            har blivit utsatt för är det viktigt att det lagförs och att domstolen
            fattar beslut. Vi har skärpt påföljderna för allvarliga brott,
            och det kommer en proposition till riksdagen snart som handlar
            om just de grova våldsbrotten. I någon mening är detta ännu viktigare
            för den som har blivit utsatt för ett brott än att det kommer
            pengar till Brottsofferfonden.
          </note>
          <note>
            Men det är en viktig verksamhet som man bedriver, och det är
            viktigt att avgift och verksamhet står i rimlig relation till
            varandra. Jag ska naturligtvis titta på det framöver.
          </note>
          <note>
            Ekonomin för personer med funktionsnedsättning
          </note>
          <note type="speaker">
            Anf. 41 MARIA LUNDQVIST-BRÖMSTER (fp):
          </note>
          <note>
            Fru talman! Jag har en fråga till statsrådet Maria Larsson. Det
            gäller personer med omfattande funktionsnedsättningar. Vi vet
            alla att de har en låg inkomst eftersom de inte har en arbetsinkomst
            som de kan stödja sin aktivitetsersättning på. De har väldigt
            höga hyreskostnader. Det är inte ovanligt att hyran kan ligga
            på uppemot 7 000 kronor i månaden, och maxlönen med aktivitetsersättning
            ligger på 7 500 kronor före skatt. Det innebär många gånger att
            dessa personer får söka försörjningsstöd eller att de helt enkelt
            är hänvisade till anhöriga för att få hjälp med hyran när livsmedelsomkostnader
            och annat är betalt.
          </note>
          <note>
            LSS-kommittén, som lämnade sitt betänkande 2008, uppmärksammade
            det här problemet. De menar att det inte stämmer med principen
            att människor inte ska ha merkostnader till följd av funktionsnedsättningar.
            Det har man också uttalat i förarbetena till LSS.
          </note>
          <note>
            Då kommer jag till min fråga till statsrådet: Kommer statsrådet
            att vidta några åtgärder för att komma till rätta med situationen
            med höga hyror för just de här personerna för att de ska kunna
            tillräknas goda levnadsvillkor?
          </note>
          <note type="speaker">
            Anf. 42 Statsrådet MARIA LARSSON (kd):
          </note>
          <note>
            Fru talman! Tack för frågan! Låt mig först säga att LSS är en
            viktig lagstiftning som tillkom under den förra borgerliga regeringen
            och som har betytt väldigt mycket för många personer med funktionsnedsättning.
            Den har skapat en ny frihet i livet med en fantastisk möjlighet
            till ett mycket mer självständigt liv. Det är en reform som vi
            är stolta över och som vi kommer att fortsätta vårda.
          </note>
          <note>
            Det är precis som frågeställaren säger, att LSS-kommittén har
            tittat på en rad olika frågor i anslutning till den lagstiftning
            som nu har några år på nacken. Det är nu dags för en utvärdering.
            Man har kommit med förslag till reformer och har bland annat tittat
            också på hyressättningen.
          </note>
          <note>
            En del kommer vi att lägga fram förslag och en proposition om
            till riksdagen redan nu under våren, annat kommer att behandlas
            vid ett senare tillfälle. I just den här frågan har vi inte några
            färdiga förslag i dagsläget, så det är en fråga som vi får återkomma
            till.
          </note>
          <note type="speaker">
            Anf. 43 MARIA LUNDQVIST-BRÖMSTER (fp):
          </note>
          <note>
            Fru talman! Jag får tacka för svaret. Det känns ändå hoppfullt
            att vi har tagit ett steg i rätt riktning när det kommer en proposition
            till våren. Nästa steg får vi ta sedan. Men det känns viktigt
            att följa upp det som även Riksrevisionen tog upp i en skrivelse
            2007, just att det här inte gagnar rättssäkerheten för de här
            personerna.
          </note>
          <note>
            Tack så mycket för svaret!
          </note>
          <note type="speaker">
            Anf. 44 Statsrådet MARIA LARSSON (kd):
          </note>
          <note>
            Fru talman! Rättssäkerheten är en väldigt viktig aspekt att ha
            med sig. Vi har sett att det är stora olikheter i bedömningarna
            av behovet av LSS i olika delar av landet. Det har varit en angelägen
            uppgift att försöka hitta någon form av mer likvärdighet, en ökad
            rättssäkerhet i bedömningen. Det är också en av de uppgifter som
            Socialstyrelsen har fått att arbeta med för en ökad rättssäkerhet
            för den enskilde.
          </note>
          <note>
            Rättssäkerhetsfrågorna är viktiga, också i det avseende som frågeställaren
            tar upp.
          </note>
          <note>
            Åtgärder mot hatbrott
          </note>
          <note type="speaker">
            Anf. 45 MEHMET KAPLAN (mp):
          </note>
          <note>
            Fru talman! Jag vill ställa min fråga till justitieminister Beatrice
            Ask.
          </note>
          <note>
            Vi har under den senaste tiden i medierna fått reda på att hatbrotten
            har ökat mot judar i Malmö. Innan dess var det också skriverier
            om att muslimer i bland annat Södertälje har haft stora problem
            med förföljelse som också kan liknas vid hatbrott.
          </note>
          <note>
            Det här är två grupper i vårt samhälle som enligt Brottsförebyggande
            rådets statistik gång på gång haft problem med hatbrott. Med tanke
            på att Säpo det här året men också tidigare år har fått förstärkningar
            med hundratals miljoner kronor undrar jag hur man kvalitetssäkrar.
            Vad gör Säpo? Och vad är ministerns idé om hur vi ska komma till
            rätta med hatbrott mot minoriteter i Sverige?
          </note>
          <note type="speaker">
            Anf. 46 Justitieminister BEATRICE ASK (m):
          </note>
          <note>
            Fru talman! Tack för denna fråga! Hatbrott är synnerligen allvarliga.
            De är inte så många till antalet, men desto större är den kränkning
            som de står för. Det är otroligt viktigt att arbeta med dem.
          </note>
          <note>
            Det konkreta svaret på frågan är att vi nu väntar på Brottsförebyggande
            rådets årsredovisning för 2009. Vi har tidigare inte sett våldsamma
            ökningar eller sänkningar, men det kan vara ganska snabba växlingar.
            Det finns en känsla, i vart fall utifrån de debatter som har varit
            under senare månader, att det kan ha skett en förändring. Därför
            är jag väldigt angelägen att få en korrekt statistik och en bedömning,
            och det ska komma en sådan i sommar.
          </note>
          <note>
            Jag har gett ett uppdrag till myndigheten att följa upp den lagstiftning
            och det arbete som bedrivs i de olika rättsinstanserna när det
            gäller hatbrott. Om jag kommer ihåg rätt är det i slutet av året
            som det ska redovisas. Jag vågar inte säga exakt när. Men det
            måste göras en uppföljning av det arbete som bedrivs.
          </note>
          <note type="speaker">
            Anf. 47 MEHMET KAPLAN (mp):
          </note>
          <note>
            Fru talman! Tack, Beatrice Ask! Min fråga handlar också om vad
            statsrådet har för idéer kring de attacker nu kommer vi ned på
            konkret nivå mot till exempel moskén i Malmö, mot moskén i Haninge,
            som nu senast drabbades av omfattande vandalisering. Samma sak
            gäller Malmö med gravskändningar på judiska gravplatser.
          </note>
          <note>
            Det behövs också ett symboliskt handlande, inte bara pengar som
            vi måste kvalitetssäkra. Statsrådet kanske bör besöka de här platserna
            och visa att vi menar allvar med vår kamp mot hatbrott mot minoritetsgrupper
            i Sverige för att vi ska kunna ha ett harmoniskt samhälle där
            vi tillsammans verkar för det allmännas bästa.
          </note>
          <note type="speaker">
            Anf. 48 Justitieminister BEATRICE ASK (m):
          </note>
          <note>
            Fru talman! Jag var nyligen i Malmö, och precis innan jag gick
            hit hade jag faktiskt möte med en organisation just kring hatbrottsfrågorna,
            så vi försöker att visa det intresse och föra den diskussion som
            måste föras kring detta.
          </note>
          <note>
            Det är lätt för mig att säga att polisen har ett ansvar och att
            vi ska göra det ena och det andra, men det är också en ledarskapsfråga
            och en fråga om vilken attityd man har till att människor inte
            alltid har den vidsynthet som man skulle kunna kräva.
          </note>
          <note>
            Jag tror att det viktiga just nu är att fundera över hur fortbildning
            och aktiviteter inom polisen kan se ut för att man ska bli bättre
            på att utreda och hantera de här brotten. Vi har i grundutbildningen
            ett obligatoriskt inslag när det gäller hatbrott. Vi har också
            särskilda åklagare som är utsedda för att arbeta särskilt med
            frågorna. Men det är möjligt att det finns mer att göra på det
            här området för att ytterligare tydliggöra att de här brotten
            måste tas på stort allvar.
          </note>
          <note>
            Svenska skolföretag i England
          </note>
          <note type="speaker">
            Anf. 49 ANNA LILLIEHÖÖK (m):
          </note>
          <note>
            Fru talman! Jag vill rikta min fråga till handelsministern.
          </note>
          <note>
            I går kunde vi i en av morgontidningarna läsa att flera svenska
            skolföretag är på plats i England för att se på möjligheten att
            öppna friskolor där. Intresset visade sig stort från olika föräldragrupper.
            Det är väldigt glädjande att också vår skolsektor kan bli en exportsektor.
            Artikeln har rubriken England är bara början.
          </note>
          <note>
            Min fråga till ministern är hur hon ser att hon kan understödja
            denna utveckling.
          </note>
          <note type="speaker">
            Anf. 50 Statsrådet EWA BJÖRLING (m):
          </note>
          <note>
            Fru talman! Tack så mycket för frågan! Det här är ett viktigt
            område där vi nu kan se en ny exportpotential.
          </note>
          <note>
            Vi har traditionellt inriktat vår export på högteknologi. Det
            handlar mycket om IT och telekom, och det handlar om maskiner
            och stålindustri. Det är också det som är basen i vår export,
            basen i vår industri, som icke ska förglömmas. Men till detta
            vill vi också hitta nya områden för export.
          </note>
          <note>
            Jag har tidigare den här veckan pekat ut två viktiga områden.
            Det handlar om miljöteknik och det handlar om sjukvård. Ytterligare
            ett väldigt bra område är just utbildning, som är ren tjänsteexport,
            så det är naturligtvis ett område som jag fortsatt kommer att
            prioritera.
          </note>
          <note type="speaker">
            Anf. 51 ANNA LILLIEHÖÖK (m):
          </note>
          <note>
            Fru talman! Tack så mycket för svaret! Villkoret för tjänsteexport
            inom välfärdstjänsterna är naturligtvis att det byggs upp företag
            inom den här sektorn. Det betyder att den sektorn kanske behöver
            förändras även här hemma. Vi behöver då företag som går med tillräckligt
            överskott för att ha råd att ge sig ut i världen.
          </note>
          <note>
            I går behandlade vi här i kammaren ett förslag från det största
            oppositionspartiet om att förbjuda vinstutdelning i välfärdsföretag.
            De hänvisade till att vinsten ofta riskerar att uppstå genom att
            man väljer de duktigaste eleverna, att man väljer de friskaste
            patienterna eller möjligen att man gör avkall på kvaliteten. Då
            vill jag fråga ministern om hon inte ser en risk för detta om
            vår välfärdssektor ska förändras i en sådan riktning.
          </note>
          <note type="speaker">
            Anf. 52 Statsrådet EWA BJÖRLING (m):
          </note>
          <note>
            Fru talman! Jag ser inte den risken. Men låt mig först konstatera
            vikten av att vi säkerställer en bra skola för alla våra svenska
            barn och dessutom en skola som inte kostar.
          </note>
          <note>
            När vi har det klart tycker jag också att vi kan diskutera hur
            formen för skolan ska vara. Från regeringens sida är vi öppna
            för både den offentliga skolan, privata friskolor och kooperativ.
            Det är inte formen som skolan drivs i som är det viktiga, utan
            det handlar om att säkerställa kvaliteten. Där gör regeringen
            ett väldigt bra arbete redan i dag under ledning av vår skolminister
            Jan Björklund.
          </note>
          <note>
            Det finns en stor exportpotential. Grundläggande för den är att
            det finns alternativ och referensramar hemma i Sverige så att
            vi kan visa ute i världen hur duktiga vi är. Nu vet jag genom
            erfarenhet från alla mina resor ut i världen att just utbildning
            är ett väldigt efterfrågat område. Men jag tror också att vi kan
            göra betydligt mer. Då är det också viktigt att det finns olika
            alternativ här hemma att visa upp. Vi får fortsätta att arbeta
            i den riktningen.
          </note>
          <note>
            Det småskaliga kustnära fisket
          </note>
          <note type="speaker">
            Anf. 53 PETER JEPPSSON (s):
          </note>
          <note>
            Fru talman! Min fråga går till jordbruksministern.
          </note>
          <note>
            Jordbruksministern har vid ett antal tillfällen, såväl här i
            kammaren som genom olika pressmeddelanden från departementet,
            talat om hur viktigt det småskaliga kustnära fisket är. I veckan
            svarade ministern på två skriftliga frågor som jag ställt, dels
            angående det kustnära fisket och de avslag som Fiskeriverket gör
            på ansökningar om fiskelicenser, dels om ålfisket.
          </note>
          <note>
            Problemet är att antingen lyssnar inte Fiskeriverket på ministerns
            uttalade vilja eller så är ministern alltför otydlig gentemot
            verket. Trots ministerns uttalade intentioner slår Fiskeriverket
            i handling ihjäl det kustnära fisket.
          </note>
          <note>
            Fru talman! I lördags var jag på årsmöte vid Sveriges Fiskares
            Riksförbunds avdelning 42 och 43 i Sölvesborgs kommun. Mötet talade
            sitt klara och tydliga språk. Om inget görs avseende licenser
            kommer det kustnära fisket att dö ut.
          </note>
          <note>
            Vad menar ministern konkret med att det ska bli förbättringar
            för det småskaliga fisket?
          </note>
          <note type="speaker">
            Anf. 54 Jordbruksminister ESKIL ERLANDSSON (c):
          </note>
          <note>
            Fru talman! Det kustnära småskaliga fisket är viktigt ur många
            synvinklar och aspekter därav det uppdrag som regeringen har gett
            till Fiskeriverket att utreda vad som ska göras för att förbättra
            förutsättningarna för att vi ska få det fiske som vi vill ha utefter
            och längs våra kuster. Det vill vi ha av många skäl: av sysselsättningsskäl,
            av kulturella skäl och av traditionsskäl, men också därför att
            det ger en vidare sysselsättning i förädlingsindustri och liknande.
          </note>
          <note>
            När det gäller att dela ut tillstånd är det emellertid så att
            det är myndighetsutövning, som hanteras av ansvarig myndighet.
            De har att ta hänsyn till var tillgängliga resurser finns. Enkelt
            uttryckt: Finns det ingen fisk i havet så kan man inte dela ut
            några tillstånd att fiska. Fisk i havet har det i sin tur varit
            brist på.
          </note>
          <note>
            Jag har lagt en otrolig kraft på att bygga upp bestånden, torsken
            i Östersjön för att ta ett exempel. Och jag har lyckats, vill
            jag påstå. Det är möjligt att fiska på ett annat sätt än vad som
            var möjligt för några år sedan, för då var fisken slut.
          </note>
          <note type="speaker">
            Anf. 55 PETER JEPPSSON (s):
          </note>
          <note>
            Fru talman! Jag tackar ministern för svaret. Problemet är att
            medan förbättringar för det småskaliga fisket utreds går det samtidigt
            mot en säker utplåning. Fiskeriverket har satt i system att kategoriskt
            ge avslag oavsett omständigheter. Unga fiskares möjligheter att
            ta över har stoppats, trots att det inte är fråga om någon utökning
            av fisket, utan om ett generationsskifte.
          </note>
          <note>
            Det kustnära fisket ger en ansenlig mängd jobb till sjöss och
            i land, som ministern sade, till exempel i beredningsindustri
            och restauranger, och det ger liv åt Sveriges långa kust.
          </note>
          <note>
            Den politiska signalen måste vara tydlig från departementet.
            Det är inte fråga om någon utökning av fisket, utan om att man
            behåller samma procent kustnära fiske. Kanske trålfisket kan släppa
            något och så vidare.
          </note>
          <note>
            Min följdfråga blir: Vad avser ministern att göra så att det
            inte bara blir fina ord utan även resultat för att ytterligare
            tydliggöra regeringens vilja avseende det kustnära fisket?
          </note>
          <note type="speaker">
            Anf. 56 Jordbruksminister ESKIL ERLANDSSON (c):
          </note>
          <note>
            Fru talman! Återigen: Vad som göras skall är redan gjort. Jag
            har nämligen sett till att förstärka möjligheterna för den fisk
            som måste finnas i havet för att fiskarna ska kunna fiska där.
            Jag har dessutom gett Fiskeriverket i uppdrag att utreda förutsättningarna
            för att stärka det kustnära fisket när vi nu får mer fisk i havet
            som är möjlig att fiska.
          </note>
          <note>
            Den utredning som regeringen beställt levererades för någon dag
            sedan. Den kommer att behandlas i vederbörlig ordning med remisser
            och liknande. De förslag som finns i utredningen ska självklart
            behandlas på det sätt som förslag brukar behandlas på av en regering.
            Bra förslag kommer säkert att bli verklighet, men mindre bra förslag
            kommer inte att bli verklighet.
          </note>
          <note>
            Våldsutsatta kvinnor
          </note>
          <note type="speaker">
            Anf. 57 ANNIKA QARLSSON (c):
          </note>
          <note>
            Fru talman! Jag tänkte ställa en fråga som är kopplad till alliansregeringens
            handlingsplan mot mäns våld mot kvinnor. Vanligtvis riktas sådana
            frågor till Beatrice Ask, men i dag är jag ute efter tidigare
            insatser, så det är faktiskt folkhälsominister Maria Larsson som
            jag tänker ställa min fråga till i dag. Vi jobbar brett. Det är
            lite grann det som är unikt och speciellt med alliansregeringen.
          </note>
          <note>
            Nationellt centrum för kvinnofrid i Uppsala har uppdraget att
            arbeta med många delar av det här. Där jobbar man med forskning
            och klinisk verksamhet, men man har också kunskapssammanställning.
            Man har alla delar som behövs för att utarbeta metoder och arbetssätt
            som sedan kan implementeras i vården och i verksamheter runt om
            i hela Sverige. Man jobbar också med utbildningar för personal
            och så vidare.
          </note>
          <note>
            Det krävs insatser på alla olika nivåer för att vi ska få bukt
            med den här typen av problem, både akuta insatser, som Bea kanske
            är mer involverad i, och förebyggande insatser i ett tidigare
            skede.
          </note>
          <note>
            Därför skulle jag vilja fråga statsrådet Maria Larsson om uppdraget
            som de har fått att hitta våldsutsatta kvinnor tidigare i vården.
          </note>
          <note type="speaker">
            Anf. 58 Statsrådet MARIA LARSSON (kd):
          </note>
          <note>
            Fru talman! Den satsning som regeringen har gjort på kvinnor
            som utsätts för våld i nära relationer är väldigt omfattande,
            både i ekonomiskt avseende vi har avsatt stora resurser under
            den här perioden och till innehållet, med väldigt många olika
            pusselbitar som tillsammans fogar ett mönster.
          </note>
          <note>
            Vi är angelägna om att komma till rätta med den här problematiken.
            Det är alldeles för många kvinnor i vårt land som utsätts för
            hot och våld i nära relationer. Det här måste vi hitta metoder
            mot. Därför är det arbete som bedrivs på Nationellt centrum för
            kvinnofrid så viktigt.
          </note>
          <note>
            Jag tycker att det är ett område där det har funnits en underlåtenhet.
            Vi har ofta angripit det akuta problemet, men här handlar det
            verkligen om att arbeta förebyggande med strukturerade metoder
            för att förhindra att våld sker. Därför är det ett väldigt angeläget
            arbete. Jag ser med spänning fram emot att få del av det här för
            att se till att vi får fram metoder som kan implementeras i alla
            våra kommuner på det lokala planet. Det är det som kommer att
            göra skillnad.
          </note>
          <note type="speaker">
            Anf. 59 ANNIKA QARLSSON (c):
          </note>
          <note>
            Fru talman! De kvinnor som är våldsutsatta har oftast en historia
            inom vården. Uppdraget handlar vad jag har sett om att gå in i
            både primärvård och sjukhusvård för att kunna ställa de där frågorna
            där man söker för andra saker.
          </note>
          <note>
            Det här har varit ett laddat område. Därför är det uppdrag som
            nu har gått till NCK för att implementera arbetssättet så oerhört
            viktigt. Vid varje besök ska den här frågan ställas.
          </note>
          <note>
            Jag vet att man jobbade med det inom mödravården. Där fördes
            mycket diskussioner innan man satte i gång arbetet med att faktiskt
            ställa frågan. Man kan fråga om alkoholvanor och mycket annat,
            men just den här biten har man inte frågat om. Men det är också
            ett arbetssätt som nu förs ut inom mödravården runt om i landet.
            Man får frågan om man är utsatt för våld eller hot på något sätt.
          </note>
          <note>
            Jag förstår att det här uppdraget kommer att vara brett och också
            kommer att omfatta både primärvård och sjukvård. Finns det någon
            tidsplan för när det här kommer att vara på plats?
          </note>
          <note type="speaker">
            Anf. 60 Statsrådet MARIA LARSSON (kd):
          </note>
          <note>
            Fru talman! Ja, uppdraget är brett formulerat. Det inkluderar
            hela vårdkedjan. Inte minst är primärvården väldigt viktig. Det
            är ofta där man har möjlighet att först möta kvinnorna. Ska man
            arbeta i preventivt syfte och tidigt kunna komma in är primärvården
            en nyckelfaktor.
          </note>
          <note>
            Jag tycker också att det finns goda erfarenheter att hämta från
            Södersjukhuset, som har jobbat på ett väldigt aktivt och medvetet
            sätt med att möta kvinnor som har hamnat i en våldsutsatt situation
            och se till att säkra att man också kan gå till domstol och verkligen
            föra det till en fällande dom i vissa fall.
          </note>
          <note>
            Det är olika delar som måste komma på plats. Sjukvården arbetar
            i dag mer förebyggande, mer inriktat mot prevention, precis som
            Annika Qarlsson nämnde, när det gäller alkoholprevention, livsstilsförändringar
            och tobaksbruk. Att föra de där samtalen, både om livsstil och
            om livssituation, har vårdens företrädare blivit bättre på. Men
            det återstår mer att göra. Att se till att få ett verktyg för
            detta kommer att vara en angelägen förbättringsåtgärd.
          </note>
          <note>
            Den biologiska mångfalden
          </note>
          <note type="speaker">
            Anf. 61 TINA EHN (mp):
          </note>
          <note>
            Fru talman! Min fråga är till miljöminister Andreas Carlgren
            angående biologisk mångfald och det den utsätts för nu.
          </note>
          <note>
            År 2010 är utsett till året för biologisk mångfald. Ändå är det
            så att det globalt och även nationellt pågår en förändring av
            den biologiska mångfalden. Artutrotningen är otroligt stor.
          </note>
          <note>
            Sverige är ett land med mycket skog. Där befinner sig en stor
            del av den biologiska mångfalden. I går tog partirepresentanter
            från tre olika riksdagspartier emot ett samlat upprop om att skydda
            Sveriges gammelskog utifrån att 2010 är det år då målet för levande
            skogar ska vara uppnått. Men Sverige är långt ifrån det målet.
            Det upprop som jag nämnde ställde sig 150 forskare och 16 organisationer
            bakom. Det var en namnlista med 5 000 namn.
          </note>
          <note>
            Min fråga är: Vilka åtgärder och vilka mål anser miljöministern
            behövs för att Sverige ska klara sina egna förändringar och förluster
            av mångfalden, inte minst i skogen?
          </note>
          <note type="speaker">
            Anf. 62 Miljöminister ANDREAS CARLGREN (c):
          </note>
          <note>
            Fru talman! Den biologiska mångfalden är helt avgörande. Därför
            har vi under den här perioden också sammanlagt satsat långt mer
            än som har gjorts tidigare. Den förra fyraårsperioden, då Tina
            Ehn och Miljöpartiet var med och styrde, satsades 6 miljarder
            kronor. Under den här mandatperioden har vi satsat sammanlagt
            7 ½ miljarder kronor.
          </note>
          <note>
            När det gäller just skogsskydd har vi sett problemet. Den dag
            jag klev in på Miljödepartementet talade alla om för mig att målet
            till 2010 var omöjligt att nå därför att alldeles för lite hade
            gjorts under de år som Miljöpartiet var med och styrde. Det har
            inneburit att vi nu i stället har sökt andra metoder, inte att
            i första hand använda skattebetalarnas pengar för att köpa upp
            mark från småskogsägare utan framför allt att använda den statliga
            mark som finns. Därmed har vi ökat takten och skyddat långt mycket
            mer och fördubblad skyddstakten jämfört med det som gällde tidigare.
          </note>
          <note type="speaker">
            Anf. 63 TINA EHN (mp):
          </note>
          <note>
            Fru talman! Jag har ju en lite annan syn på det hela. Man har
            flyttat en del av den frivilligt skyddade marken till formellt
            skydd. Det är sant. Man har också skurit ned anslaget till skogsskydd.
            Man har dessutom förordat ett intensifierat skogsbruk. Det ligger
            också ett stort hot över de gammelskogar som finns kvar.
          </note>
          <note>
            Samtidigt vill vi gärna att andra länder ska stoppa avverkningen
            av hotade områden. Vi är alla oroliga, inte minst för vad som
            händer i Amazonas. När man är ute och reser stöter man på den
            argumentationen när man pratar om skogsskydd i de här områdena.
          </note>
          <note>
            Jag skulle vilja fråga om det är något som även miljöministern
            stöter på och om han anser att det är ett problem i sammanhanget?
          </note>
          <note type="speaker">
            Anf. 64 Miljöminister ANDREAS CARLGREN (c):
          </note>
          <note>
            Fru talman! Först bara fakta: Anslaget har ökat från 6 miljarder
            kronor till 7 ½ miljarder. Det är inte en synsättsfråga, det är
            en faktafråga.
          </note>
          <note>
            Likadant är det när det gäller det antal hektar som skyddades.
            Under åtta nio år var det sammanlagt under 150 000 hektar. Vi
            har på de här tre åren, när jag har varit miljöminister, skyddat
            184 000 hektar. Det är en klart större andel på tre år jämfört
            med vad som gällde de tre tidigare åren.
          </note>
          <note>
            Metoden har varit att använda statens mark, inte i första hand
            köpa upp mark från småskogsägare. Det är också det som gäller
            internationellt. Naturvårdens stora utmaning är att få med alla
            de brukare som är berörda och se till att skapa biologisk mångfald
            i samarbete med de människor som är berörda, inte en stat eller
            stora bolag som uppifrån bara trycker på människor lösningar.
            Den vägen har vi gått fram, och den vägen har vi nått mycket bättre
            naturvårdsresultat.
          </note>
          <note>
            Förebyggande arbete mot ungdomskriminalitet
          </note>
          <note type="speaker">
            Anf. 65 HENRIK VON SYDOW (m):
          </note>
          <note>
            Fru talman! Jag har en fråga till justitieminister Beatrice Ask.
          </note>
          <note>
            I går överlämnade länspolismästare Carin Götblad sin utredning
            om insatser för att förhindra att unga människor söker sig till
            ett liv på brottets bana, till kriminella gäng. Det handlar ju
            om flera olika insatser, att bekämpa arbetslöshet och socialbidragsberoende,
            att förhindra skolk i skolorna och se till att föräldrarna får
            en tydlig och viktig roll i det här arbetet. Det handlar förstås
            också om att nyckelaktörerna, socialtjänsten, skolan och polisen,
            samarbetar på ett effektivt sätt.
          </note>
          <note>
            Utredningen kom i går men jag är redan i dag nyfiken på hur justitieministern
            ser på Carin Götblads förslag.
          </note>
          <note type="speaker">
            Anf. 66 Justitieminister BEATRICE ASK (m):
          </note>
          <note>
            Fru talman! Låt mig först säga att skälet till att regeringen
            har tillsatt den här utredningen naturligtvis är att vi är allvarligt
            bekymrade över den grova organiserade brottsligheten i Sverige.
            Det vi ser är att man rekryterar ungdomar.
          </note>
          <note>
            Det den här utredningen nu redovisar är att man bedömer att vi
            har ungefär 5 000 unga män runt om i Sverige som ligger väldigt
            nära risken att bli kopplade till den grova brottsligheten. De
            är tungt belastade. Carin Götblad föreslår då en rad olika åtgärder
            som behöver vidtas.
          </note>
          <note>
            Mycket finns ju redan i dag i verktygslådan, men man kopplar
            inte ihop det. Ett av de viktiga förslagen handlar om att ge socialtjänsten
            ett ansvar för att koppla ihop de olika instrument som finns i
            skolan, hos polisen och andra för att arbeta fokuserat på varje
            individ där man bedömer att det finns en risk.
          </note>
          <note>
            Det krävs uthållighet i det här arbetet, och jag tror att hennes
            förslag är ett steg i rätt riktning. Men vi ska ju ha en remissomgång
            också.
          </note>
          <note type="speaker">
            Anf. 67 HENRIK VON SYDOW (m):
          </note>
          <note>
            Fru talman! Tack så mycket för det svaret! Jag tror att det ligger
            väldigt mycket i detta och jag tror att det ligger väldigt mycket
            i de perspektiv som blir belysta i utredningen, just att vi ska
            ha en förebyggande politik mot att unga människor söker sig till
            kriminella gäng och organiserad brottslighet. Då är kampen mot
            bidragsberoende, kampen mot utanförskap och kampen för mer jobb
            otroligt viktig. På samma sätt är det otroligt centralt att vi
            har en skola som fokuserar på kunskap och att vi förhindrar skolk
            i skolorna.
          </note>
          <note>
            I detta spelar förstås polisen en väsentlig roll. De har självklart
            en viktig uppgift i detta. Och vi har ju bättre förutsättningar
            nu än någonsin tidigare vad gäller vårt rättsväsen. Under alliansregeringen
            har vi gått från drygt 17 000 poliser till 20 000 poliser. Vi
            har aldrig haft så många poliser i Sverige som vi har under Beatrice
            Asks tid som justitieminister. Nu kan vi ställa krav på svensk
            polis. Vi kan ställa krav på att den svenska polisen jobbar på
            ett effektivt och också förebyggande sätt för att förhindra att
            unga människor söker sig till kriminella gäng.
          </note>
          <note>
            Vad har justitieministern för synpunkter på det?
          </note>
          <note type="speaker">
            Anf. 68 Justitieminister BEATRICE ASK (m):
          </note>
          <note>
            Fru talman! Jag delar uppfattningen att man måste koppla ihop
            arbetslinjen och insatser i olika sammanhang för att få ett starkt
            nätverk för att förhindra rekrytering till kriminella grupperingar.
            Låt mig bara ta polisen som ett exempel av de förslag som lämnas
            i utredningen, där Carin Götblad förordar att man ska bygga på
            att öppna nya poliskontor där det inte finns någon polis i dag.
            Vi har ju förorter, hela kommuner, och områden med stora problem
            där det inte finns någon polis. Det finns inga ungdomspoliser.
            Nu har vi tillfört så många poliser och gett så mycket resurser
            att vi möjligen kan ställa krav på att det också inrättas verksamhet
            nära de här ungdomarna.
          </note>
          <note>
            På Stockholmsmyndigheten har man tagit ett gott steg då man har
            öppnat 27 nya kontor under den här mandatperioden för att finnas
            närmare ungdomar och deras verklighet. Då blir det lättare att
            samarbeta också. Man kan ju inte sitta centralt och tro att man
            ska samarbeta ute i verkligheten med medborgarna. Jag tycker att
            det finns mycket att diskutera här. Jag hoppas verkligen att vi
            ska komma i gång med ett arbete väldigt snart, för det brådskar.
          </note>
          <note>
            Yttrandefriheten
          </note>
          <note type="speaker">
            Anf. 69 CHRISTER NYLANDER (fp):
          </note>
          <note>
            Fru talman! Extrema grupper hotar nu igen konstnären Lars Vilks.
            Det här är extremt oroande. För såväl demokratin som det skulpturala
            skapandet är yttrandefrihet helt centralt. Detta är inte ett isolerat
            fall. Det har hänt förut. Framför allt har vårt grannland Danmark
            drabbats flera gånger.
          </note>
          <note>
            Det är också så att det inte bara handlar om yttrandefrihet i
            just det här fallet, utan det handlar också om en bredare kontext.
            Det handlar om att folk kanske riskerar att inte säga det som
            de hade tänkt säga, att idka självcensur. Det finns i debatten
            till och med de som kräver ökad självcensur och kritiserar tidningarnas
            publiceringsbeslut.
          </note>
          <note>
            Det räcker inte med att yttrandefriheten finns inskriven i grundlagen.
            Det handlar också om att yttrandefriheten är reell. Därför vill
            jag fråga justitieministern: Vad kan regeringen göra för att befästa
            detta viktiga att yttrandefriheten både är en formell rätt och
            också en reell rätt?
          </note>
          <note type="speaker">
            Anf. 70 Justitieminister BEATRICE ASK (m):
          </note>
          <note>
            Fru talman! Det första som jag tror att regeringen måste göra
            i det perspektivet är att inte ha synpunkter på allt som publiceras
            eller inte publiceras. Det ligger i sakens natur att vi om statsråd
            har synpunkter på det får en felaktig utveckling. Yttrandefriheten
            har ett starkt skydd i den svenska grundlagen, och det ger envar
            rätt att faktiskt uttrycka sig i tal, skrift och bild.
          </note>
          <note>
            Men vi vet att detta också ställer till problem eftersom människor
            känner sig kränkta. Vi har som politiker anledning att värna en
            ton och ett sätt att diskutera så att människor inte behöver känna
            sig kränkta eller hotade på olika sätt. Vi diskuterade hatbrott
            här tidigare, och det ligger nära den här frågeställningen. Vi
            måste arbeta för dialog och respekt, och inte för kränkningar
            av olika slag. Där tror jag att regeringen lika väl som riksdagen
            kan ha betydelse.
          </note>
          <note type="speaker">
            Anf. 71 CHRISTER NYLANDER (fp):
          </note>
          <note>
            Fru talman! Jag tackar för svaret. Det man lär sig av den här
            typen av konflikter är att internationalisering och rivna gränser
            också innebär nya utmaningar för oss som land. Militanta och religiösa
            rörelser och andra extremister bryr sig inte om var gränserna
            går någonstans, utan de hotar också över landgränser.
          </note>
          <note>
            Därför blir också vårt uppdrag större. Det räcker inte att hävda
            yttrandefriheten bara i Sverige, utan vi måste också fundera på
            det internationella. Sverige bör på det internationella planet
            jobba mer för att stärka yttrandefriheten. Vi har redan nu ett
            internationellt samarbete för att hjälpa förföljda författare.
            Sverige bör kanske ytterligare öka tempot i det arbetet.
          </note>
          <note>
            Men man bör också fundera på att vidga begreppet så att det inte
            bara handlar om förföljda författare utan också förföljda konstnärer
            i stort och att stötta dem.
          </note>
          <note>
            Jag skulle vilja ställa frågan till justitieministern: Kan regeringen
            tänka sig att initiera den typen av åtgärder för att hjälpa förföljda
            konstnärer som använder sin yttrandefrihet i andra länder?
          </note>
          <note type="speaker">
            Anf. 72 Justitieminister BEATRICE ASK (m):
          </note>
          <note>
            Fru talman! Jag tror att det är mycket begärt att vi skulle kunna
            stötta konstnärer i andra länder. Jag har också svårt att se formerna
            för det.
          </note>
          <note>
            Men i den kulturpolitik som bedrivs kan våra museer och institutioner
            naturligtvis på olika sätt ge sitt stöd till hotade och förtryckta
            konstnärer av olika slag, och gör också så. När man tittar på
            kultursidorna eller går på teatern märker man ofta att det finns
            ett engagemang för att lyfta fram konstnärer som i sitt hemland
            kanske inte har möjlighet att ge uttryck för sina åsikter, idéer
            eller tankar. Det är ett viktigt bidrag. Jag tror att Sverige
            kan betyda mycket där.
          </note>
          <note>
            Jag vill också säga att internationaliseringen och den tekniska
            utvecklingen inte bara ställer oss inför utmaningar. Den innebär
            också stora möjligheter. Vi fick en rapport om det svenska besöket
            i Ryssland på morgonen i dag. En liten detalj som jag fastnade
            för var insikten om att mobiltelefoner börjar bli mycket vanligare
            bland unga människor. Det är fantastiskt på många sätt, för det
            innebär att man kan kommunicera bättre med varandra. Då ligger
            demokratin nära.
          </note>
          <note>
            Utfiskning vid Västsaharas kust
          </note>
          <note type="speaker">
            Anf. 73 HILLEVI LARSSON (s):
          </note>
          <note>
            Fru talman! Jag vill ställa min fråga till handelsminister Ewa
            Björling. Precis utanför Kanarieöarna finns ett land i Afrika
            som heter Västsahara, som är ockuperat av Marocko. Det har redan
            tidigare varit känt att svenska fiskebåtar har varit med och fiskat
            ut vattnen närmast kusten utanför Västsahara. Sverige har som
            land sagt nej till all utfiskning vid Västsaharas kust med hänvisning
            till att det är ett brott mot folkrätten och FN:s regler. Man
            har inte frågat Västsaharas folk, som faktiskt lever där, om detta
            är okej. De får inte heller del av vinsterna.
          </note>
          <note>
            Nu finns även uppgifter om att det har fiskats upp fisk där som
            sedan har använts till fiskoljekapslar, som dessutom säljs i svenska
            hälsokostaffärer.
          </note>
          <note>
            Min fråga till regeringen är: Hur ska vi se till så att politiken
            hänger ihop och att vi verkligen säger nej på alla plan till utfiskningen?
          </note>
          <note type="speaker">
            Anf. 74 Statsrådet EWA BJÖRLING (m):
          </note>
          <note>
            Fru talman! Jag tackar för frågan. Det är en fråga som kanske
            på ett sätt också borde ställas till vår jordbruksminister Eskil
            Erlandsson eftersom den handlar om fiskeavtal. Det är han som
            har ansvar för den frågan inom EU.
          </note>
          <note>
            Jag kan i stället svara mer generellt på hur vi bör agera när
            den här typen av händelser sker. Det handlar för mig mycket om
            att också arbeta med CSR Corporate Social Responsibility både
            när det gäller våra företag och hur vi agerar ute i världen. Det
            arbetet bedrivs på flera olika sätt. Det handlar om mänskliga
            rättigheter, arbetstagarens rättigheter på arbetsplatsen, antikorruption
            och miljöhänsyn.
          </note>
          <note>
            Detta är ett arbete som ska drivas av företagen. Det är deras
            huvuduppgift. Men vi som regering kan också vara med och pusha
            i arbetet genom FN och Global Compact.
          </note>
          <note type="speaker">
            Anf. 75 HILLEVI LARSSON (s):
          </note>
          <note>
            Fru talman! Den del som handlar just om fiskoljekapslarna omega-3
            är en situation där man som konsument riskerar att medverka till
            folkrättsbrott och till att utfiskningen fortsätter. Man betalar
            ju till detta.
          </note>
          <note>
            Jag tycker att det bästa vore att helt och hållet stoppa den
            här handeln. Det har visat sig att det hela kommer från Norge.
            Därför borde man kunna stoppa handeln vid Sveriges gräns med hänvisning
            till att vi inte medverkar till folkrättsbrott.
          </note>
          <note>
            Om detta inte är möjligt borde man som konsument åtminstone bli
            upplyst på förpackningen om att detta är utvunnet inte på ockuperad
            mark men på ockuperat vatten. Då kan man själv välja bort det.
            Men det bästa tycker jag vore att stoppa det helt.
          </note>
          <note>
            Vi tycker också att man ska ta tag i frågan om de svenska fiskebåtarna.
            Det allra bästa är att inom EU verka för att fiskeavtalet sägs
            upp och att europeiska fiskare inte ska fiska ut vatten utanför
            Västsahara i strid med vad FN säger. EU:s rättstjänst har sagt
            positiva saker om detta. Jag hoppas att vi kan jobba vidare med
            det.
          </note>
          <note type="speaker">
            Anf. 76 Statsrådet EWA BJÖRLING (m):
          </note>
          <note>
            Fru talman! Jag tycker att det är viktigt att säga i det här
            fallet att vi naturligtvis inte ska handla med alla och inte heller
            överallt. Men det är också viktigt för den svenska regeringen
            att följa de regler och lagar som finns i dag. Det handlar om
            huruvida det finns FN-sanktioner och EU-sanktioner. Det finns
            också speciell lagstiftning när det handlar om krigsmateriel.
            Vi är noga med att följa alla de här lagarna.
          </note>
          <note>
            Detta är en viktig fråga att kunna ta upp, och det gäller att
            vi har ordentlig information på de livsmedel som vi säljer till
            våra konsumenter så att de själva kan få ta ställning: Vill jag
            köpa det här eller inte?
          </note>
          <note>
            Tillgången till psykiatrisk behandling
          </note>
          <note type="speaker">
            Anf. 77 LARS-ARNE STAXÄNG (m):
          </note>
          <note>
            Fru talman! Jag har en fråga till statsrådet Maria Larsson. Det
            är fortfarande ett faktum att tillgången på psykiatrisk behandling
            och vård i Sverige är begränsad på många håll. Därför är det mycket
            välkommet att alliansregering har tillfört kommuner och landsting
            drygt 1 miljard kronor till psykiatrin. Men tyvärr kan man konstatera
            att det fortfarande finns många brister. Det gäller framför allt
            äldre människors möjligheter att få tillgång till psykiatribehandling
            och vård.
          </note>
          <note>
            Min fråga till statsrådet blir därför: Vad avser regeringen att
            göra inom det statliga uppdraget för att psykiatrin ska förbättras
            för dessa grupper i Sverige?
          </note>
          <note type="speaker">
            Anf. 78 Statsrådet MARIA LARSSON (kd):
          </note>
          <note>
            Fru talman! Jag tackar för frågan. Det är ett angeläget ämne
            som frågeställaren tar upp. Det är också ett frågeområde som har
            blivit mer bekant och välkänt under de senaste åren. Äldres försämrade
            psykiska hälsa är en stor utmaning. Det handlar mycket om depressioner
            men också om annan psykisk ohälsa.
          </note>
          <note>
            Låt mig först säga att de satsningar som regeringen har gjort
            för att förbättra den psykiska hälsan är så stora som 2,7 miljarder.
            Detta har vi gjort för att korta köerna till den psykiatriska
            behandlingen, som vi vet är alldeles för långa för alla ålderskategorier.
            Det gäller inte minst att korta köerna för barnen, som har behov
            av ytterligare minskningar av väntetiden.
          </note>
          <note>
            När det gäller de äldres psykiska ohälsa har jag känt djup oro.
            Jag har gett ett uppdrag till Folkhälsoinstitutet att titta på
            det här. Hur kan man förebygga? Hur kan man arbeta medvetet för
            att kunna ge hjälp i ett tidigt skede?
          </note>
          <note type="speaker">
            Anf. 79 LARS-ARNE STAXÄNG (m):
          </note>
          <note>
            Fru talman! Jag tackar för svaret. Detta är ett mycket angeläget
            ämne, precis som sades här. Det drabbar de äldre på fler än ett
            sätt, nämligen genom att bristen på vårdplatser gör att framför
            allt små kommuner har svårt att ta hand om dem som har psykiatriska
            problem. Det blir ofta så att man kör samman det hela med gemensamma
            vårdplatser, och det blir mycket störande för hela avdelningen.
          </note>
          <note>
            Jag tackar för svaret och hoppas att vi kan utveckla situationen
            för dessa vårdkategorier.
          </note>
          <note type="speaker">
            Anf. 80 Statsrådet MARIA LARSSON (kd):
          </note>
          <note>
            Fru talman! En viktig del för att förbättra den vård och omsorg
            som ges till äldre med psykisk ohälsa både i hemmet och på äldreboenden
            är att stärka personalens kompetens.
          </note>
          <note>
            Jag besökte ett alldeles nytt demensboende för några veckor sedan
            där man hade ställt krav på att all vårdpersonal skulle ha tio
            poäng psykogeriatrisk kompetens. Det har visat sig vara väldigt
            framgångsrikt. Det blev en mycket attraktiv arbetsplats. Man talade
            om att det var en arbetsplats där man löste väldigt mycket av
            den problematik som uppstod med anledning av den psykiska ohälsan.
          </note>
          <note>
            Jag tror att kompetensfrågorna är en viktig del av lösningen
            när vi tittar på de här problemen framöver. Jag hoppas att vi
            också ska kunna sjösätta en bra kompetensutbildning för äldreomsorgens
            personal.
          </note>
          <note>
            Maten i skolor och vårdinrättningar
          </note>
          <note type="speaker">
            Anf. 81 MARIA KORNEVIK JAKOBSSON (c):
          </note>
          <note>
            Fru talman! Jag vill ställa min fråga till jordbruksministern.
          </note>
          <note>
            Barn, gamla och sjuka serveras mat som de själva inte kan bestämma
            över på grund av sin beroendesituation i skolor, på institutioner
            och också i det egna hemmet.
          </note>
          <note>
            Många kommuner har tyvärr på sina upphandlingslistor mat som
            kommer från länder där kött, fågel och fisk kan innehålla oanade
            mängder antibiotika och hormoner. Barnen får i sig dessa antibiotika
            och dessa hormoner som är ämnade för kycklingarna i till exempel
            Asien.
          </note>
          <note>
            Min fråga till ministern är: Har jordbruksministern något förslag
            på hur vi kan garantera våra barn och äldre den kvalitet på livsmedlen
            som motsvarar de krav vi politiskt ställer på våra svenska livsmedelsproducenter?
          </note>
          <note type="speaker">
            Anf. 82 Jordbruksminister ESKIL ERLANDSSON (c):
          </note>
          <note>
            Fru talman! Jag instämmer i frågeställningen. Jag tycker att
            det är hur viktigt som helst att människor som inte kan bestämma
            över sin egen mathållning får god, nyttig och näringsriktig mat
            och därtill får en upplevelse i samband med maten. Detta är speciellt
            viktigt för människor som är funktionshindrade eller vårdtagare
            på ett vårdhem och som absolut inte har något alternativ och inte
            kan välja.
          </note>
          <note>
            Mitt råd till dem som tillhandahåller den här maten är att ställa
            krav på maten. Det kan man göra inom ramen för de lagar och förordningar
            som vi har nationellt och inom EU-samarbetet. Till politikerna
            säger jag: Ta makten över maten!
          </note>
          <note type="speaker">
            Anf. 83 MARIA KORNEVIK JAKOBSSON (c):
          </note>
          <note>
            Fru talman! Tack för svaret, herr minister! Det är väldigt trevligt
            att få medhåll. Vi pratar med rätta om maten från jord till bord,
            men det fortsätter ju från bordet ned i magen.
          </note>
          <note>
            Har jordbruksministern någon plan för hur de grupper vi pratar
            om ska kunna bli serverade god och näringsriktig mat som lagas
            på fräscha råvaror, gärna närproducerade?
          </note>
          <note type="speaker">
            Anf. 84 Jordbruksminister ESKIL ERLANDSSON (c):
          </note>
          <note>
            Fru talman! I regeringens vision Matlandet Sverige finns det
            fem fokusområden. Ett av dessa är den offentliga maten. I handlingsplanen
            när det gäller detta fokusområde handlar det om att vi nu ger
            pengar till Miljöstyrningsrådet så att man kan hjälpa upphandlarna
            att ställa de krav som man tycker att man ska ställa på den produkt
            som man köper in för att den ska vara i enlighet med den lagstiftning
            vi har.
          </note>
          <note>
            Ett annat råd och tips jag kan ge är att ta lärdom av dem som
            har lyckats i sina upphandlingar. Det finns ett antal exempel
            i vårt land, och jag vet att de dessutom gärna delar med sig av
            sina erfarenheter. Jag tycker att det är viktigt att maten, förutom
            att vara sund, säker och näringsriktig, också är en upplevelse
            i det offentliga köket.
          </note>
          <note>
            Biogasproduktionen i Sverige
          </note>
          <note type="speaker">
            Anf. 85 ALEKSANDER GABELIC (s):
          </note>
          <note>
            Fru talman! Jag ställer min fråga till Andreas Carlgren. Jag
            kanske kunde ställa den till jordbruksministern också. Den rör
            biogasen.
          </note>
          <note>
            Biogasen är en fantastisk produkt som framställs av avloppsslam,
            matrester och restprodukter från lantbruket. Denna biogas kan
            användas för produktion av el, värme eller som drivmedel. För
            att nå miljö- och klimatmålen 2020 bör biogasproduktionen ges
            förutsättningar att öka kraftigt. Förra året producerades 1,4
            terawattimmar biogas i Sverige. Potentialen för rötning är tio
            gånger så stor enligt biogasbranschen.
          </note>
          <note>
            Frågan är vilket mål regeringen vill ha för biogasproduktionen
            i Sverige 2020. Det är min fråga till Andreas Carlgren.
          </note>
          <note type="speaker">
            Anf. 86 Miljöminister ANDREAS CARLGREN (c):
          </note>
          <note>
            Fru talman! Jag håller verkligen med om att det är viktigt att
            få fram mer biogas. Som tur är har vi också lyckats väldigt bra
            hittills under perioden. De här tre åren har vi sett en tredubbling
            av biogasanvändningen och försäljningen i Sverige. Vi har också
            ökat antalet tankställen med 50 procent under min tid som miljöminister.
            Vi har vidtagit ett antal åtgärder både för att öka produktionen
            och för att se till att biogasen kommer ut till människor. Det
            sker inte minst genom stöd i landsbygdsprogrammet när det gäller
            att producera biogas ute på gårdarna. Det handlar om att se till
            att vi ökar produktionen i samhället som helhet. Det handlar också
            om att tillsammans med branschens företrädare medverka till att
            vi klarar både distribution och tillgänglighet.
          </note>
          <note>
            Nu i maj kommer vi också att få förslag från myndigheterna på
            en biogasstrategi. Jag räknar med att det blir grunden för regeringens
            fortsatta steg.
          </note>
          <note type="speaker">
            Anf. 87 ALEKSANDER GABELIC (s):
          </note>
          <note>
            Fru talman! Tack för svaret, statsrådet! Jag noterar det sistnämnda
            som gäller Energimyndigheten och den delrapport som kom i går.
            Där kan man läsa om deras arbete för att få fram en nationell
            biogasstrategi, som statsrådet nämnde. I den står att myndigheten
            inte kommer att föreslå något särskilt mål för biogasproduktionen
            2020. Jag tycker att det framstår som mycket ologiskt om regeringen
            gett myndigheten i uppdrag att ta fram en strategi som ska öka
            biogasanvändningen men man inte talar om hur mycket.
          </note>
          <note>
            Fru talman! Det är viktigt att dra parallellen med vindkraften.
            Där har det varit helt avgörande för den produktionsökning som
            nu sker att man har både ett planeringsmål och ett långsiktigt
            styrmedel.
          </note>
          <note>
            Min fråga är om regeringen avser att ta fram ett sådant konkret
            mål som man har gjort för vindkraften, vilket har varit väldigt
            positivt. Det skulle vara mycket välkommet.
          </note>
          <note type="speaker">
            Anf. 88 Miljöminister ANDREAS CARLGREN (c):
          </note>
          <note>
            Fru talman! Det är verkligen nödvändigt att produktion och försäljning
            ökar. Som tur är har de också ökat kraftigt utan att vi har haft
            några fastställda mål för det. Vi får titta på vilka förslag Energimyndigheten
            har. Det har varit min uppfattning att det inte alltid är bäst
            att sätta mål för varje enskilt energislag. I stället har vi till
            exempel satt mål för andelen förnybara drivmedel. I dag går utvecklingen
            så snabbt att vi säkert också kommer att ha anledning att överväga
            att höja målen. Vi ska se till att vi ökar både försäljning och
            produktion kraftigt. Det bygger också på att det är så stora miljöfördelar,
            och dem ska vi ta vara på.
          </note>
          <note>
            Jakt och viltvård
          </note>
          <note type="speaker">
            Anf. 89 BENGT-ANDERS JOHANSSON (m):
          </note>
          <note>
            Fru talman! Jag ska hålla mig inom viltvårds- och jaktområdet.
            Min fråga kommer då att rikta sig till jordbruksministern.
          </note>
          <note>
            Under den förra mandatperioden hade vi en socialdemokratisk regering
            stödd av Miljöpartiet och Vänstern. Den skapade mer bekymmer än
            lösningar på det här området. Därför har jag just nu två ministrar
            framför mig som har levererat på ett antal punkter. Det gäller
            dels bly i ammunition, dels möjligheten för tamdjursägare att
            skydda sina tamdjur mot rovdjursangrepp. Det har också levererats
            en rovdjursproposition och en proposition om eftersök av trafikskadat
            vilt som av djuretiska skäl har förbättrat för djuren i väldigt
            stor utsträckning.
          </note>
          <note>
            Nu får jag mängder av frågor som gäller om alliansregeringen
            också kan leverera en ny älgförvaltning. Jag vet att det är trångt
            i propositionshålet inför våren. Vad ska jag svara dem? Det är
            min fråga till jordbruksministern. Hur ser läget ut?
          </note>
          <note type="speaker">
            Anf. 90 Jordbruksminister ESKIL ERLANDSSON (c):
          </note>
          <note>
            Fru talman! Svaret är att det är regeringens ambition att under
            vårterminen leverera en proposition till riksdagen.
          </note>
          <note type="speaker">
            Anf. 91 ANDRE VICE TALMANNEN:
          </note>
          <note>
            Därmed är frågestunden slut för i dag. Vi säger tack till de
            medverkande statsråden och frågeställarna.
          </note>
          <note>
            10 § (forts. från 8 §) Mellanöstern och Nordafrika (forts. UU9)
          </note>
          <note type="speaker">
            Anf. 92 HANS LINDE (v) replik:
          </note>
          <note>
            Fru talman! Jag vill inledningsvis välkomna Erik Ullenhag till
            hans första utrikespolitiska debatt. Jag är dock lite förvånad
            över att Folkpartiets utrikespolitiske talesperson Fredrik Malm
            inte deltar i debatten. Jag såg honom för en liten stund sedan
            i korridoren, men jag antar att han har ett viktigt skäl till
            att utebli från dagens debatt.
          </note>
          <note>
            Vi i Vänsterpartiet och Folkpartiet är djupt oeniga i en lång
            rad frågor. En fråga som våra två partier dock många gånger varit
            eniga om gäller den om folkmordet. Vi har gemensamt krävt ett
            erkännande av folkmordet 1915. Vi har arbetat ihop i den frågan.
            Vi har demonstrerat ihop. Vi har deltagit i gemensamma seminarier.
            Våra två partier har också skrivit gemensamma debattartiklar.
            Vi har till och med skrivit gemensamma motioner. Den motion som
            vi i dag har att behandla, den om ett erkännande av folkmordet
            1915 och där jag står som första namn, är också undertecknad av
            just Folkpartiets utrikespolitiske talesman Fredrik Malm.
          </note>
          <note>
            Jag är därför lite förvånad över att Folkpartiet nu så tydligt
            säger nej till ett erkännande. År 2006, när samtliga partier i
            denna kammare gick ut för att möta väljarna, för att söka mandat
            för den politik vi ville föra under de kommande fyra åren, satt
            folkpartister i debatt efter debatt och sade till väljarna, i
            synnerhet till armenier, assyrier/syrianer, kaldéer och pontier,
            att om de kommer in i riksdagen ska de under de kommande fyra
            åren kämpa för ett erkännande.
          </note>
          <note>
            Ni sökte det mandatet, Erik Ullenhag, och ni fick det från era
            väljare, men i dag när det är skarpt läge och vi för första gången
            under denna mandatperiod faktiskt har den reella möjligheten att
            erkänna folkmordet 1915, när ni för första gången under den här
            mandatperioden får möjlighet att hedra det vallöfte ni gav till
            många av era väljare, nämligen att ni skulle kämpa för ett erkännande,
            då står Erik Ullenhag och säger att man från Folkpartiets sida
            kommer att rösta nej.
          </note>
          <note>
            För mig är det fullständigt obegripligt, och jag skulle därför
            vilja att Erik Ullenhag förklarade varför man väljer att svika
            det vallöfte man gav till svenska folket 2006.
          </note>
          <note type="speaker">
            Anf. 93 ERIK ULLENHAG (fp) replik:
          </note>
          <note>
            Fru talman! Det känns smickrande att Hans Linde har ett så stort
            intresse för Folkpartiets interna processer. Om han hade följt
            med lite grann beträffande hur vi röstat i kammaren hade han sett
            att Folkpartiet som parti inte har röstat för att Sveriges riksdag
            ska erkänna ett folkmord.
          </note>
          <note>
            Vi är dock oerhört tydliga. Vi är tydliga i vårt särskilda yttrande.
            Utskottsmajoriteten är tydlig. Det som skedde 1915 är enligt ledande
            forskare i internationell rätt att betrakta som ett folkmord.
            Jag står bakom den internationella forskningens syn.
          </note>
          <note>
            Varför vill vi inte rösta om det i Sveriges riksdag? Jo, därför
            att det inte är så vi bygger upp internationell rätt och folkrätt.
            Det har hänt någonting spännande de senaste tio, tjugo åren, egentligen
            sedan murens fall, sedan ni, Hans Linde, slutade skicka hyllningstelegram
            till kommunistiska diktaturer på andra sidan järnridån. Vi har
            gått från en folkrätt för stater till en folkrätt för individer.
            Vi har gått från en folkrätt som gällde staters rätt till en folkrätt
            där brott mot mänskligheten folkmord är ett sådant brott kan föras
            upp i internationella domstolar och landa i att vi kan ställa
            människor till svars för vad de gjort även inom sitt eget territorium.
          </note>
          <note>
            Det är en mycket spännande utveckling. Vi vill driva på den utvecklingen.
            Vi vill använda viljan att få EU-medlemskap. Ni råkar vara emot
            Europeiska unionen, men vi tror att det faktum att länder vill
            komma med i Europeiska unionen är ett av de bästa verktygen. Det
            har vi sett tidigare när länder kommit med i unionen. Det handlar
            om att bygga upp rättsstater, demokratier, respekt för mänskliga
            rättigheter. Vi ska vara glasklara mot Turkiet med att en del
            i deras hemläxa, deras arbete, är att erkänna vad som skett historiskt,
            ta itu med det och be de efterlevande om ursäkt. Det är dock inte
            en fråga för Sveriges riksdag.
          </note>
          <note>
            Nu diskuterar vi Mellanöstern, och Hans Linde är utrikespolitisk
            talesman. Jag är rätt intresserad av det som jag tog upp i mitt
            anförande; jag trodde att det var därför Hans Linde begärde replik.
            Vad tror Hans Linde hade hänt med Sveriges möjligheter att påverka
            fredsprocessen IsraelPalestina ifall Lars Ohly varit statsråd
            när han gick omkring med en palestinasjal där Israel var utraderat
            från världskartan? Hade det ökat eller minskat våra möjligheter
            att bidra till fred i regionen?
          </note>
          <note type="speaker">
            Anf. 94 HANS LINDE (v) replik:
          </note>
          <note>
            Fru talman! Erik Ullenhag vill egentligen diskutera alla andra
            frågor utom den som vi har att diskutera i dag. Jag förstår att
            man vill diskutera sjalar och murens fall i stället för frågan
            om folkmordet när man så tydligt i dag väljer att svika ett vallöfte
            som man gav till svenska folket 2006.
          </note>
          <note>
            Som jag förstår det är huvudargumentet för Folkpartiet för att
            inte erkänna folkmordet att det skulle vara ett brott mot folkrätten.
            Det gör mig lite konfunderad. Som jag sade är den motion vi har
            att behandla i dag, som kräver ett svenskt erkännande, undertecknad
            av Fredrik Malm, utrikespolitisk talesperson för Folkpartiet.
            Anser Erik Ullenhag att Folkpartiets egen utrikespolitiska talesperson
            föreslår en politik som bryter mot folkrätten?
          </note>
          <note>
            Vi har i dag kunnat se i medierna hur åtminstone två modiga folkpartister
            aviserat att de kommer att rösta med oppositionen för ett erkännande.
            Det må vara en judaskyss de får från en vänsterpartist, men de
            ska ha beröm för att de åtminstone aviserat detta. Anser Erik
            Ullenhag att dessa två ledamöter, och eventuellt fler, bryter
            mot folkrätten när de säger att de ska rösta nej, och därmed rösta
            för ett erkännande av folkmordet?
          </note>
          <note>
            Jag får inte ihop retoriken här. Jag förstår inte varför man
            inte kan säga ja till ett erkännande av folkmordet 1915. Det kommer
            inte att fälla den borgerliga regeringen. Det kommer inte att
            påverka den budget man kommit överens om. Det kommer inte att
            fälla ett enda lagförslag från den borgerliga regeringen. Den
            borgerliga regeringen kommer att kunna fortsätta i morgon bitti,
            tyvärr, som om ingenting hade hänt.
          </note>
          <note>
            Det vi har att behandla i dag är nämligen en flerpartimotion
            som är lagd på riksdagens bord. Vi har alla möjlighet att rösta
            ja eller nej. När det är dags för votering kommer det att vara
            upp till varje enskild ledamot, utifrån hans och hennes eget samvete,
            att välja vilken knapp man ska trycka på. Där har Folkpartiet,
            precis som två ledamöter redan har sagt, möjlighet att trycka
            på nej-knappen och därmed rösta ja till ett erkännande av folkmordet
            1915 på armenier, assyrier/syrianer, kaldéer och pontier. Varför
            sviker ni detta vallöfte, Erik Ullenhag?
          </note>
          <note type="speaker">
            Anf. 95 ERIK ULLENHAG (fp) replik:
          </note>
          <note>
            Fru talman! Jag kan upprepa det jag sade tidigare, nämligen att
            vi röstar som vi gjort tidigare i Sveriges riksdag.
          </note>
          <note>
            Jag noterar att Hans Linde säger att jag vill prata om allt möjligt.
            Ja, vi råkar ha ett betänkande som handlar om Israel och Palestina.
            Jag noterar också att Hans Linde smiter från frågan att hans partiledare
            av fullständig omdömeslöshet gått omkring med symboler där Israel
            inte existerar. Det är bekymmersamt ifall det skulle bli ett regeringsskifte
            i höst, och det är bekymmersamt för Sveriges position i världen.
          </note>
          <note>
            Jag säger inte att det bryter mot folkrätten. Det jag säger är
            att det inte brukar vara Sveriges riksdag som gör bedömningar
            av vad som är folkrättsligt rätt eller fel. Det jag säger är att
            vi har en tradition från svensk sida, och från ett antal andra
            länders sida vi som vill stärka folkrätten där vi säger att det
            är bra med den internationella brottmålsdomstolen. Vi säger att
            det är bra med särskilda domstolar för att reda ut när brott har
            begåtts mot mänskligheten. Vi säger att det är bra när länder
            inom sina egna, interna, rättssystem följer ett internationellt
            regelverk.
          </note>
          <note>
            Den utveckling vi gått igenom sedan murens fall är enormt viktig.
            Jag ber om ursäkt för att jag åter påminner om det, men det är
            efter murens fall vi fått möjlighet att tydligare fokusera på
            mänskliga rättigheter. Diktaturer kan inte längre gömma sig på
            samma sätt som tidigare genom att säga att det skulle vara en
            intern angelägenhet att förtrycka eller mörda egna medborgare,
            utan det kan vara ett brott mot mänskligheten.
          </note>
          <note>
            Det är bättre att ha en rättslig ordning på internationell nivå
            snarare än att vi ska rösta i olika parlament. Det stärker folkrätten
            på lång sikt. Det är Sveriges position under den nuvarande regeringen,
            och det var Sveriges position också under den tidigare regeringen.
          </note>
          <note>
            Av någon anledning har Socialdemokraterna nu, antingen genom
            kongressbeslut i ett sent skede eller genom att de influerats
            av Vänsterpartiet, ändrat sig. Hans Linde var rädd för och ville
            ha tips om hur vi influerar hans samarbetspartier. Jag är rädd
            för att han har lite för stor makt över sina samarbetspartier.
            Det tror jag kommer att minska Sveriges inflytande i världen.
          </note>
          <note type="speaker">
            Anf. 96 CARINA HÄGG (s) replik:
          </note>
          <note>
            Fru talman! Det är inte enbart i Sveriges riksdag som denna fråga
            diskuteras, utan den diskuteras i många länder. Det är inte heller
            bara de rödgröna som lagt fram förslag, vilket vi gjort i vår
            reservation, utan liknande förslag har antagits i många parlament.
            Det är alltså inget unikt. Det finns säkert partikamrater utomlands
            som gjort samma ställningstagande som vi gör från de rödgrönas
            sida.
          </note>
          <note>
            Det som fick mig att begära ordet var att Fredrik Malms ersättare
            i dag, partisekreteraren i Folkpartiet, kränker mina partimedlemmar,
            mina kongressombud, som i demokratisk ordning arbetat fram förslag
            och fattat beslut.
          </note>
          <note>
            Du respekterar inte deras beslut. Du lägger det ansvaret på någon
            annan utanför vårt parti. Vi är tre partier som har interna processer.
            Vi har haft vår partikongress, vårt högsta beslutande organ, och
            det är en politik som jag har ett ansvar för att föra vidare.
            Det har också du att respektera. Vi kan komma till olika slutsatser.
            Du kommer till en annan slutsats.
          </note>
          <note>
            Det är också många i ditt parti som har disparata uppfattningar.
            Jag har under årens lopp mött många folkpartister. Vi har sett
            motioner här. Vi har sett anföranden. Vi har suttit i debattpaneler.
            Det har varit delegationer på plats i sydöstra delen av Turkiet
            som har gett uttryck för en helt annan uppfattning än vad vi hör
            här i dag i kammaren. Så vad är Folkpartiets fråga?
          </note>
          <note>
            Vi har också hört tal om att man välkomnar de processer som sker
            i Irak och om oro för Iran. Det är samma parti, Folkpartiet som
            ville att vi skulle skicka militär. Vi skulle dra i krig mot Irak.
            Man talade om att vi skulle skicka in trupp i Iran. Jag vet inte
            riktigt hur mycket man kan fly från sin egen politik under en
            och samma eftermiddag här. Det tycker jag är beklagansvärt.
          </note>
          <note>
            Vi kommer till den andra frågan som inte har berörts så mycket
            här. Vad är i dag Folkpartiets linje när det gäller Västsahara?
            Nuvarande minister Birgitta Ohlsson var tydlig med sitt stöd till
            Västsaharas självständighet. Det har också nuvarande EU-kommissionären
            Cecilia Malmström varit. Men de är inte ensamma. Har Folkpartiet
            inte heller någon linje i frågan om Västsaharas självständighet?
            Är det Moderaterna som ytterst bestämmer vilken politik som Folkpartiet
            för?
          </note>
          <note type="speaker">
            Anf. 97 ERIK ULLENHAG (fp) replik:
          </note>
          <note>
            Fru talman! Det blev mycket på en gång. Men jag noterade att
            man inte berörde det faktum att man vill bilda regering med Vänsterpartiet.
            Jag tänkte återkomma till det. Jag ska svara på dina frågor.
          </note>
          <note>
            Om vi börjar med situationen i Irak var det flera folkpartister
            som i diskussionen före inmarschen i Irak hade samma ståndpunkt
            som Anna Lindh, tidigare utrikesminister. Blir detta ett internationellt
            åtagande, en FN-insats, borde Sverige delta. Nu blev det inte
            det. Det var den ståndpunkten.
          </note>
          <note>
            När det gäller folkmordet har jag noterat att ni har bytt ståndpunkt
            på er partikongress. Vi röstar på samma sätt som vi gjorde för
            ett par år sedan innan ni bytte ståndpunkt. Det som i dag är höjden
            av rättvisa i Carina Häggs värld var något som var alldeles fel
            för ett tag sedan.
          </note>
          <note>
            Ni är ute på ett sluttande plan, där ni blir allt oseriösare
            i er utrikespolitik. I detta betänkande har vi två frågor. Det
            ena är om vi ska rösta ja eller nej i Sveriges riksdag till att
            erkänna folkmordet som skedde 1915. Den andra frågan är om vi
            ska rösta ja eller nej till att erkänna att Anfalkampanjen var
            ett folkmord.
          </note>
          <note>
            Då säger ni att vi ska erkänna folkmordet 1915, men ni tänker
            inte erkänna Anfalkampanjen. Det är rätt förvirrat, Carina Hägg.
            Jag ber om ursäkt för att jag uttrycker mig på det viset. Moral
            är bra, men dubbel moral är inte dubbelt så bra.
          </note>
          <note>
            Ni har snabbt fattat ett annat beslut på kongressen. Ni hamnar
            i ett läge då ni gång på gång ska fatta beslut i Sveriges riksdag
            om folkrättsliga frågor. Är det bra eller dåligt?
          </note>
          <note>
            Jag fick inget svar från Hans Linde, men det vore intressant
            att få det från Carina Hägg. Om olyckan hade varit framme och
            Lars Ohly hade varit statsråd när han gick i en demonstration
            med en palestinasjal där Israel var utraderat från kartan, tror
            du att det hade ökat eller minskat Sveriges möjlighet att bidra
            till fredsprocessen?
          </note>
          <note type="speaker">
            Anf. 98 CARINA HÄGG (s) replik:
          </note>
          <note>
            Fru talman! Om detta är en fråga som engagerar Ullenhag så mycket
            står det öppet att skriva en motion så vi kan behandla den frågan,
            om du tycker att den har det värdet. Jag försöker diskutera seriöst
            de frågor som vi här har att behandla.
          </note>
          <note>
            Jag ställde frågor om Folkpartiets syn på erkännandet av Västsahara
            och får inget svar. Vi har en handelsminister som har uttalat
            sig på ett mycket negativt sätt om både Polisario och Västsaharas
            självständighet. Det kan vara lite intressant att diskutera sakfrågor.
          </note>
          <note>
            När det kommer till Anfal och de fruktansvärda händelserna i
            Halabja är vi överens. Det är konstigt att Ullenhag söker strid
            i den frågan. Där har vi enhet i betänkandet. Det är avgjort i
            en juridisk process. Människor har blivit dömda. Det respekterar
            vi. Vi tycker att vi ska se den processen. Det kan man lägga olika
            tyngdpunkter på, men vi tycker det. Där har vi ställt oss på samma
            ståndpunkt. Jag förstår inte att man söker strid i den frågan.
          </note>
          <note>
            Det har hanterats på olika sätt över tid. Man har haft olika
            möjligheter. Omvärlden är i dag mer medveten och beredd att reagera
            tidigare när den här typen av övergrepp och inte minst folkmord
            sker.
          </note>
          <note type="speaker">
            Anf. 99 ERIK ULLENHAG (fp) replik:
          </note>
          <note>
            Fru talman! Jag ber om ursäkt för att jag glömde Västsahara.
            Västsaharierna har rätt till självbestämmande. Vi ska följa FN
            och andra internationella organisationer som nu försöker sätta
            press på Marocko och där vi landar i en folkomröstning där västsaharierna
            själva får bestämma sin framtid. Det är kärnan i Folkpartiets
            ståndpunkt vad gäller Västsahara.
          </note>
          <note>
            Nu blir det väldigt slippery slope här, Carina Hägg. Anfalkampanjen
            har prövats rättsligt, men en annan händelse ska inte prövas rättsligt.
            Den ska vi rösta om i Sveriges riksdag. Det är ett rätt märkligt
            förfarande.
          </note>
          <note>
            Hela poängen med att stärka folkrätten är att se till att skapa
            en situation där vi tydligare gemensamt i det internationella
            samfundet kan stå upp mot kränkningar, där vi kan ställa förövarna
            till svars, där vi inte längre kan vara i en situation då diktaturer
            eller förtryckare kan gömma sig bakom att det skedde inom deras
            staters gränser. Då gäller det att stärka de internationella och
            rättsliga organen.
          </note>
          <note>
            Jag har mycket stor respekt för alla dem som i dag kommer att
            rösta för att det är ett folkmord som begicks 1915. Jag anser
            att det är ett folkmord. Internationella forskare anser att det
            är ett folkmord. Min enkla poäng är att om man ska ha en seriös
            utrikespolitik är det lite svårt att Sveriges riksdag eller olika
            parlament ska göra folkrättsliga bedömningar. Jag står för den
            ståndpunkt som Socialdemokraterna hade för ett par år sedan.
          </note>
          <note>
            Carina Hägg säger att jag drar in allt möjligt i den här debatten
            när jag tar upp ert samarbetspartis syn på Israel. Det här betänkandet
            handlar bland annat om fredsprocessen mellan Israel och Palestina
            och de motionerna.
          </note>
          <note>
            Jag fick inget svar från Hans Linde. Jag kommer inte heller att
            få ett svar från Carina Hägg. Det finns mycket där ni inte ska
            lyssna på Göran Persson, men ni tog inte med er Göran Perssons
            tanke att det är bekymmersamt att försöka bilda regering med ett
            parti som har en partiledare som går med symboler där man raderar
            ut Israel från kartan. Det är bekymmersamt, Carina Hägg, att du
            inte svarar på den frågan.
          </note>
          <note>
            Vi kan tycka olika inom alliansen ibland, men den typen av grundläggande
            skillnader finns inte. Hade Lars Ohly varit statsråd när det skedde
            hade vår röst hörts mycket mindre i den internationella debatten
            och vår möjlighet varit mindre att påverka fred och mänskliga
            rättigheter.
          </note>
          <note type="speaker">
            Anf. 100 BODIL CEBALLOS (mp) replik:
          </note>
          <note>
            Fru talman! I det inlägg som Erik hade tidigare sade han vid
            något tillfälle att vi inte ska rösta om utrikespolitik i riksdagen.
            Det låter lite konstigt. Varför ska vi inte göra det? Varför har
            vi ett utrikesutskott i riksdagen om vi inte ska rösta om utrikespolitik?
            Jag förstår inte det. Jag skulle vilja veta vad Erik Ullenhag
            menar.
          </note>
          <note>
            Anledningen till att jag tryckte på knappen för replik är att
            jag ville diskutera frågan om självbestämmande för Västsahara.
            Självbestämmande kan vara på många olika sätt. Erik Ullenhag säger
            att man är för Västsaharas självbestämmande.
          </note>
          <note>
            Men självbestämmande kan vara självstyre, en egen suverän stat.
            Det kan vara olika varianter av självstyre i en befintlig stat.
            Det kan vara självbestämmande över vissa frågor. Det kan vara
            autonomi. Det kan vara någon form av regionalt självstyre, ungefär
            modell kommunalt självstyre i Sverige.
          </note>
          <note>
            Jag skulle vilja veta vilken form av självbestämmande det är
            som Erik Ullenhag menar att västsaharierna ska ha. Som jag ser
            det står man längre och längre från ett reellt självstyre. I de
            förhandlingar som ändå pågår vill man från Marockos sida ge någon
            form av autonomi som är en mycket lägre grad av självbestämmande.
            Var på den här skalan ska man mötas?
          </note>
          <note>
            Det är viktigt att det blir något som båda är överens om. Självklart
            är det så. Men ju längre tiden går desto mindre är chansen att
            man får ett reellt självbestämmande. Vad är Erik Ullenhags uppfattning?
          </note>
          <note type="speaker">
            Anf. 101 ERIK ULLENHAG (fp) replik:
          </note>
          <note>
            Fru talman! Vi delar Miljöpartiets syn på Västsaharas engagemang
            och har under många år drivit det arbetet tillsammans. När jag
            talar om västsahariernas rätt till självbestämmande menar jag
            deras rätt att själva bestämma sin framtid.
          </note>
          <note>
            Jag delar den bild som Bodil Ceballos skissar här, det vill säga
            att det går längre och längre från en möjlighet till en självständig
            stat. Men är man i en situation där västsaharierna efter en folkomröstning
            landar på det tycker jag att vi ska stödja det. Det hoppas jag
            är ett tydligt svar.
          </note>
          <note>
            Du anmärker på att jag sade att riksdagen inte ska rösta om utrikespolitiken.
            Det allra viktigaste är att riksdagen inte röstar om folkrättsliga
            ställningstaganden.
          </note>
          <note>
            Sanningen är ju, Bodil Ceballos, att även om det finns ett utrikesutskott
            så ägs utrikespolitiken av regeringen. Den ägs inte av Sveriges
            riksdag. Det är en skillnad mot ett antal andra politikområden
            som vi behandlar i denna kammare.
          </note>
          <note>
            Jag gör ett försök, även om det kanske är fåfängt. Jag fick inget
            svar från Vänsterpartiet. Jag fick inget svar från Socialdemokraterna.
            Nu ska ni möta väljarna tillsammans. Vi vet inte vilka ministerposter
            de olika partierna eftersträvar. Vi vet inte ens vem vi ska debattera
            med. Vi vet däremot att ni har satt er i en situation där Lars
            Ohly har vetorätt över hela politiken.
          </note>
          <note>
            Kan Bodil Ceballos ta avstånd från det Lars Ohly gjorde när han
            av omdömeslöshet gick i en demonstration och bar symboler som
            visar att Israel inte ska existera?
          </note>
          <note type="speaker">
            Anf. 102 BODIL CEBALLOS (mp) replik:
          </note>
          <note>
            Fru talman! Jag tänker inte lägga mig i Lars Ohlys klädval. Den
            diskussionen får du ta med Lars Ohly i stället.
          </note>
          <note>
            Jag kan ändå konstatera att vi i grunden har samma uppfattning
            när det gäller Västsahara. Därför är det så konstigt att vi inte
            här i kammaren kan uttala vad vi faktiskt tycker genom ett beslut:
            att vår regering bör erkänna Västsahara. Det är ju vi som ger
            uppdraget till regeringen. Precis som Erik Ullenhag säger är det
            regeringen som äger utrikespolitiken, men det är vi som är folkvalda.
            Det är vi som talar om för regeringen vad vi tycker att regeringen
            ska göra, och många här tycker att regeringen ska erkänna Västsahara.
            Det har vi naturligtvis rätt att tala om.
          </note>
          <note>
            Erik Ullenhag tog upp det här med Anfalkampanjen och att Socialdemokraterna
            inte står med på den reservation som Vänsterpartiet och Miljöpartiet
            har lämnat in. Det är sant. Det är också sant att den text som
            finns i betänkandet är rätt bra. Vi vet alla att irakisk domstol
            har ansett eller bedömt att det är ett folkmord. Miljöpartiet
            och Vänsterpartiet vill sedan markera detta ytterligare, och det
            har vi gjort genom en reservation. Men som jag sade i mitt tidigare
            inlägg har vi ingen annan uppfattning i sakfrågan än Socialdemokraterna.
          </note>
          <note>
            Frågan är om Folkpartiet eller regeringen har en annan uppfattning?
            Anser ni att det inte var ett folkmord?
          </note>
          <note type="speaker">
            Anf. 103 ERIK ULLENHAG (fp) replik:
          </note>
          <note>
            Fru talman! Nej, det anser vi inte. Vi anser att det som skedde
            i Halabja där tusentals människor gasades ihjäl, det som skedde
            under Anfalkampanjen, var ett brott mot mänskligheten. Det var
            ett folkmord. Det har också rättsliga instanser slagit fast.
          </note>
          <note>
            Det effektiva med att rättsliga instanser slår fast detta är
            att man kan ställa människor till svars. Däremot menar jag att
            det är en dum idé om man i olika parlament runt om i världen ska
            försöka rösta om rättsliga frågor. Det försvagar folkrätten, och
            jag vill försöka bidra till att folkrätten stärks. Det har vi
            egentligen en grundläggande samsyn om mellan partierna.
          </note>
          <note>
            Bodil Ceballos var den enda som över huvud taget kommenterade
            något som är ganska viktigt, det vill säga IsraelPalestina-konflikten
            och Lars Ohlys agerande under en demonstration för en tid sedan.
            Då säger Bodil Ceballos: Jag vill inte lägga mig i hans klädval.
          </note>
          <note>
            Jag kan berätta att hade Lars Ohly varit statsråd när det skedde,
            om han hade representerat Sveriges regering, måhända som utrikesminister,
            vad vet jag, så hade det varit rätt många andra som hade haft
            synpunkter på att en person sitter i en regering och ska representera
            vårt land men är omdömeslös nog att bära symboler som visar att
            Israel inte ska få existera.
          </note>
          <note>
            Är det en konflikt där vi och andra länder måste lägga ned all
            kraft på att försöka få en fredlig lösning är det till exempel
            IsraelPalestina-konflikten. Vi måste vara tydliga mot båda sidor.
            Jag var det i mitt anförande. Det är oacceptabelt det Israels
            regering nu gör i samband med att Biden är på besök. Man hade
            en öppning när USA:s vice president nu är där att få i gång fredssamtal.
            Det är helt oacceptabelt att man då öppnar upp för nya bosättningar.
          </note>
          <note>
            Hur kan man tro att Sverige skulle kunna spela en roll i den
            fredsprocessen om ni inte klarar av att ta avstånd från Lars Ohlys
            agerande när han bär den här typen av symboler? Tyvärr måste jag
            konstatera att en rödgrön regering eller vänsterpartiregering
            inte skulle spela en roll i den fredsprocessen. Man skulle göra
            sig helt ointressant i det läget.
          </note>
          <note type="speaker">
            Anf. 104 HOLGER GUSTAFSSON (kd):
          </note>
          <note>
            Fru talman! Kristdemokraterna har tillsammans med Folkpartiet
            liberalerna ett särskilt yttrande till detta betänkande som behandlar
            erkännande av folkmord på kristna grupper i det osmanska riket
            1915. Jag kommer säkert att upprepa en del saker som är sagda
            tidigare, men det är viktigt för mig att få göra det för att markera
            Kristdemokraternas principiella hållning. Det är en fråga som
            kräver balans från vårt håll, och jag vill också ha respekt för
            det och förklara varför det är som det är. Vi har det särskilda
            yttrandet för att kunna precisera vår hållning och den process
            vi har i vårt eget parti.
          </note>
          <note>
            Fru talman! Riksdagens princip och tradition i frågan om hur
            ett ställningstagande bör ske i den mycket känsliga och viktiga
            fråga om hur övergrepp och dess definition som folkmord ska behandlas
            är uppenbarligen svår att förstå utanför denna kammare. Om detta
            vittnar alla de brev jag har fått med uppmaningen om att riksdagen
            ska erkänna folkmordet genom beslut i kammaren och minst lika
            många brev om att riksdagen inte ska fatta ett sådant beslut.
          </note>
          <note>
            Fru talman! Folkmordskonventionen antogs 1948 av FN:s generalförsamling
            i Paris. Därmed finns i folkrätten en definition av folkmordsbegreppet.
            Genom att utreda de övergrepp som begåtts och ställa dem emot
            definitionen av folkmord i konventionen ska internationella jurister
            avgöra vad som är att betrakta som ett folkmord och i domstol
            väcka talan för att döma till ansvar för brott.
          </note>
          <note>
            Fru talman! Det har hela tiden varit riksdagens hållning att
            det ska vara internationella folkrättsjurister och forskare som
            ska utreda, åtala och döma om brott skett mot konventionen. Allians
            för Sverige, en majoritet i utskottet, har tillsammans med Socialdemokraterna
            haft en överenskommelse om att detta är det sätt som Sverige ska
            förhålla sig på till dessa mycket svåra, känsliga och omänskliga
            övergrepp och brott som har skett.
          </note>
          <note>
            Frågan om folkmord i det osmanska riket 1915 har behandlats med
            samma princip men med den tillkommande svårigheten att det gäller
            ett långt historiskt skede som ska relateras till en internationell
            lagstiftning som tillkom långt senare.
          </note>
          <note>
            Fru talman! Utskottet framhåller alltså att det bör vara folkrättsjurister
            och forskare som avgör om brott har skett mot FN-konventionen
            kring och efter 1948.
          </note>
          <note>
            Det vi beslutar om i dag är ett ställningstagande till vilka
            institutioner som ska reda ut, ställa till svars och fälla till
            ansvar för folkmord. Vi anser att det ska vara en juridisk process.
          </note>
          <note>
            Jag vill påminna reservanterna i reservation 5 att man där inte
            säger något om vilken princip som ska användas i kommande prövningar
            av övergrepp. Anser ni att det är oviktigt att markera att rättssamhällets
            princip om juridisk prövning ska gälla? Ska Sverige uppfatta er
            så att ni nu står för principen att det är politiska beslut som
            ska avgöra brott mot internationell lag i framtiden?
          </note>
          <note>
            Fru talman! I själva sakfrågan, huruvida övergreppet i Osmanska
            riket 1915 är att betrakta som ett folkmord med dagens definition
            eller inte, har saken med åren utvecklats i takt med att forskarna
            lagt det ena beviset till det andra om vad som verkligen hände.
            Detta innebär att det även om ingen kan ställas till svars och
            fällas enligt konventionen blir alltmer angeläget att redovisa
            en hållning i frågan och bekräfta att det var ett folkmord.
          </note>
          <note>
            Som stöd för senare generationer har politiska partier och andra
            institutioner tagit ställning för att dessa påtvingade förflyttningar
            och massakrer mot armenier, assyrier/syrianer, kaldéer och greker
            som ägde rum 1915 och tiden därefter är att betrakta som ett folkmord
            och ge detta sitt erkännande.
          </note>
          <note>
            Fru talman! Ett sådant ställningstagande, att Sverige ska erkänna
            folkmordet 1915 på armenier, assyrier, kaldéer och pontiska greker
            som ett folkmord, har gjorts av Kristdemokraternas partistyrelse.
            Vi noterar också att det på olika håll i världen har gjorts ställningstaganden
            som innebär ett erkännande av att övergreppen var folkmord.
          </note>
          <note>
            I ett underlagsmaterial från den svenska myndigheten Forum för
            levande historia redovisas att ett tjugotal länder har valt att
            beskriva övergreppen 1915 som folkmord. Vidare redovisas att representanthusets
            utrikesutskott i USA 2007 har antagit en resolution som fastslog
            att folkmord var den rätta benämningen.
          </note>
          <note>
            Fru talman! I och med dessa ställningstaganden, om att övergreppen
            1915 var folkmord, har principen om full juridisk prövning frångåtts.
            Man gör ett undantag från kravet på en internationell juridisk
            prövning på grund av det långa historiska skedet och att konventionen
            kom först 1948.
          </note>
          <note>
            Då nu allt fler svenska partier ställer sig bakom detta synsätt
            leder det till att Sverige som nation är på väg mot ett ställningstagande,
            ett erkännande av folkmordet. Genom bifall till utskottets förslag
            i betänkandet i dag vill Kristdemokraterna se en bredare och tydligare
            majoritet i Sveriges riksdag som är väl värd att invänta.
          </note>
          <note>
            Fru talman! Mot denna bakgrund yrkar jag bifall till utskottets
            förslag i betänkande UU9.
          </note>
          <note type="speaker">
            Anf. 105 CARINA HÄGG (s) replik:
          </note>
          <note>
            Fru talman! Jag välkomnar det seriösa anslag som Holger Gustafsson
            från Kristdemokraterna har i den här frågan och också att man
            öppet redovisar att Kristdemokraterna liksom vi socialdemokrater
            har ett partiställningstagande. Däremot har den slutsatsen lett
            till olika ställningstaganden här i dag.
          </note>
          <note>
            Vi för fram våra partimedlemmars vilja och beslut medan såvitt
            jag förstår kristdemokraterna huvudsakligen och Holger Gustafsson
            själv kommer att stödja det Gustav Blix tidigare framfört från
            Moderaternas sida eller från några moderater. Det är väldigt svårt
            för mig att veta hur man från olika delar av den borgerliga majoriteten
            ser på de här frågorna.
          </note>
          <note>
            Vi läser olika utspel i tidningarna, och vi har sett olika motioner
            även under denna mandatperiod. Vi läser i debattartiklar. Det
            återstår att se här senare under omröstningen hur man de facto
            kommer att ställa sig.
          </note>
          <note>
            Jag har en konkret fråga. Holger Gustafsson talar också om att
            man borde verka för att åstadkomma en rättsprocess också för folkmord
            som har skett historiskt. På vilket sätt menar Kristdemokraterna
            att de bäst bidrar till det genom det ställningstagande av majoriteten
            i utrikesutskottet som de har ställt sig bakom?
          </note>
          <note type="speaker">
            Anf. 106 HOLGER GUSTAFSSON (kd) replik:
          </note>
          <note>
            Fru talman! Jag vet inte om jag förstod den sista frågan. Jag
            undrar om jag kan få hjälp med det och få höra den en gång till?
          </note>
          <note type="speaker">
            Anf. 107 CARINA HÄGG (s) replik:
          </note>
          <note>
            Fru talman! Holger Gustafsson tog i sitt anförande upp vikten
            av att händelser som folkmord i dag kan drivas rättsligt i domstol.
            Vi har talat om Anfalkampanjen och hur viktigt det är att det
            har funnits en rättsprocess lokalt, och vi har kämpat för ICC,
            den internationella brottmålsdomstolen. Det är en sak.
          </note>
          <note>
            I den här frågan som handlar om det som hände 1915 sade Holger
            Gustafsson i sitt anförande att man borde vända sig dit och stödja
            rättsprocess där. Så uppfattade jag det. På vilket sätt vill Kristdemokraterna
            bidra till det? Hur och i vilket land ska en sådan rättsprocess
            äga rum?
          </note>
          <note type="speaker">
            Anf. 108 HOLGER GUSTAFSSON (kd) replik:
          </note>
          <note>
            Fru talman! Det var fel avlyssnat. Jag sade att vi när det gäller
            detta folkmord får göra ett undantag i detta fall på grund av
            att det var så länge sedan och att det inte fanns någon lagstiftning
            vid det tillfället. Man får göra en politisk bedömning. Det är
            så vi har sett det hela.
          </note>
          <note>
            Vi vill vara väldigt tydliga med att från folkmordskonventionen
            och däromkring och framåt i tiden ska den juridiska processen
            gälla. Men jag sade samtidigt att man ska observera att reservanterna
            inte har skrivit in i sin reservation att man vill ha det så.
          </note>
          <note>
            Jag har en fråga tillbaka till Carina Hägg. Hur är det, står
            ni för rättssamhället eller inte?
          </note>
          <note type="speaker">
            Anf. 109 HANS LINDE (v) replik:
          </note>
          <note>
            Fru talman! Holger Gustafsson upprepar här ett argument som vi
            har hört flera gånger under debatten. Det är folkrättsjurister
            och historiker som ska avgöra frågan. Folkrättsjuristerna och
            historikerna, de oberoende och seriösa folkrättsjuristerna och
            historikerna, säger världen över i stort sett enigt en och samma
            sak. Det var ett folkmord 1915.
          </note>
          <note>
            Visa mig den seriösa, oberoende folkrättsjurist eller historiker
            som betvivlar att det som skedde 1915 mot armenier, assyrier/syrianer,
            kaldéer och pontier var någonting annat än ett folkmord. Jag skulle
            rekommendera Holger Gustafsson: Bjud in den svenske folkrättsjuristen
            Ove Bring som har forskat och tittat på den här frågan. Han har
            tydligt sagt och skickat ett budskap: Historikerna har gjort sitt.
            Nu är det dags för politikerna att agera.
          </note>
          <note>
            Så är det. Forskningen är till stora delar gjord. Folkrättsjuristerna
            har tittat på frågan och kommit till sina slutsatser. Nu är det
            vårt ansvar, och som jag sade i mitt anförande, också vår plikt
            att reagera och agera utifrån deras slutsatser.
          </note>
          <note>
            Holger Gustafsson efterfrågar en juridisk process. Jag hade önskat
            att vi för länge sedan hade haft en juridisk process i denna fråga
            och redan 1915 hade fått en juridisk process i Turkiet där man
            ställde de ansvariga inför rätta, dömde de skyldiga, och gav offren
            upprättelse. Men vi vet att Turkiet varken då eller i dag är berett
            att medverka till en sådan juridisk process. När Turkiet sviker
            blir det också vårt ansvar att agera utifrån de fakta som finns
            på bordet.
          </note>
          <note>
            Jag vill trots allt ställa en fråga till Holger Gustafsson. Jag
            vet att Kristdemokraterna är ett parti som har stort stöd bland
            armenier, assyrier/syrianer, kaldéer och pontier. Vad säger du
            och ni kristdemokrater till era väljare när ni nu sviker det vallöfte
            som ni gav dem i valrörelsen 2006?
          </note>
          <note type="speaker">
            Anf. 110 HOLGER GUSTAFSSON (kd) replik:
          </note>
          <note>
            Fru talman! Det är viktigt för Kristdemokraterna att hålla fast
            vid en rättslig prövning av internationell rätt. Jag vill understryka
            det. Det är oerhört viktigt och vårt starkaste skäl till att också
            hålla fast vid den överenskommelse som vi har inom utrikesutskottet
            tillsammans med Socialdemokraterna, som nu har hoppat av. Detta
            är en mycket viktig princip för oss.
          </note>
          <note>
            Vi säger samtidigt att händelsen 1915 är att betrakta som ett
            folkmord. Vi har kommit dithän efter en lång tid. Vi har också
            lyssnat till folkrättsjurister mer än en gång i vårt parti. Vi
            är beredda att erkänna folkmordet. Men vi vill avvakta tills vi
            kan få en bredare majoritet i kammaren. Då är det också mycket
            mer värt för de väljare som vi gärna vill ge ett stöd inför och
            naturligtvis efter valrörelsen.
          </note>
          <note>
            Vi håller fast vid den juridiska principen eftersom vi vill ha
            ett rättssamhälle. Det ska inte vara en tillfällighet att politiker
            fattar beslut. Det var så för en tid sedan öster om vårt land
            när politbyrån bestämde vad som var sanningen, men så vill vi
            inte ha det längre.
          </note>
          <note type="speaker">
            Anf. 111 HANS LINDE (v) replik:
          </note>
          <note>
            Fru talman! Jag vet inte om de armenier, assyrier/syrianer, kaldéer
            och pontier som i det senaste valet röstade på Kristdemokraterna
            är nöjda med det svaret. Det är inte heller min uppgift att avgöra
            det. Jag tror att de själva avgör den frågan därhemma framför
            tv-apparater och radioapparater.
          </note>
          <note>
            Holger Gustafsson återupprepar att man vill ha en rättslig process.
            Det skulle vara oerhört bra om vi kunde få en rättslig process
            i denna fråga i Turkiet på samma sätt som man har fått i Irak
            när det gäller folkmordet mot kurderna 1988. Men jag tror inte
            ens Holger Gustafsson tror att vi inom en snar framtid får se
            en sådan rättslig process i Turkiet.
          </note>
          <note>
            Turkiet har trots allt medvetet i snart 100 år blockerat och
            försvårat varje försök till en rättslig process. Vi ser nu hur
            man reagerar när representanthusets utrikesutskott i USA väljer
            att diskutera den här frågan. Man vill kalla hem sin ambassadör,
            och man blockerar och obstruerar varje försök att den här frågan
            ska diskuteras seriöst i en öppen diskussion.
          </note>
          <note>
            Jag hade önskat en rättslig process, Holger Gustafsson, men jag
            inser också att med det Turkiet som finns i dag, och som troligtvis
            kommer att finnas i morgon, kommer en sådan rättslig process inte
            att komma till stånd. Då är det vårt ansvar och vår plikt som
            politiker att agera utifrån de historiska faktum som ändå folkrättsjuristerna
            och en i stort sett helt enig historikerkår har fastslagit.
          </note>
          <note>
            Holger Gustafsson säger att han vill invänta en bredare majoritet
            i Sveriges riksdag. Om vi i dag åtminstone tror på de särskilda
            yttranden som Kristdemokraterna och Folkpartiet har fogat till
            betänkandet finns en majoritet i kammaren. Fem av sju partier
            i kammaren vill erkänna folkmordet. Det är bara ett enda parti
            som motsätter sig detta. Hur bred ska majoriteten bli i kammaren
            för att Holger Gustafsson ska känna att det då är läge att erkänna
            folkmordet?
          </note>
          <note type="speaker">
            Anf. 112 HOLGER GUSTAFSSON (kd) replik:
          </note>
          <note>
            Fru talman! Det är två viktiga frågor utskottet tar ställning
            till i betänkandet när det gäller folkmordsfrågan. Den ena frågan
            är hur det ska vara med rättssamhället framöver. Där ger vi besked.
            Vi står fast vid principen från 1948, det vill säga att frågan
            ska prövas av internationella jurister. Ni säger ingenting om
            detta i er reservation. Svenska folket vet inte om det ska lita
            på er vad gäller rättssamhället. Ni säger ingenting om det. Men
            vi säger det. Därför håller vi hårt på principen.
          </note>
          <note>
            Den andra frågan gäller folkmordet 1915. Vi säger att det går
            att göra ett undantag i den frågan. Vi vill komma tillbaka när
            det finns en bredare majoritet.
          </note>
          <note type="speaker">
            Anf. 113 BODIL CEBALLOS (mp) replik:
          </note>
          <note>
            Fru talman! Hans Linde har sagt en del av det jag hade tänkt
            att ta upp. Både folkrättsjurister och historiker har fastslagit
            att det är fråga om ett folkmord.
          </note>
          <note>
            Holger Gustafsson säger att folkmordskonventionen antogs 1948.
            Även om det finns andra regler som säger att folkmord inte preskriberas
            befinner vi oss i en situation där vi inte kan ställa de direkt
            ansvariga till svars. Det tog jag upp i ett tidigare inlägg.
          </note>
          <note>
            När vi inte kan göra detta har vi ändå frågan om försoningsprocessen,
            som jag tog upp i mitt replikskifte med Gustav Blix. Om man ska
            nå försoning i ett land där det har varit sådana motsättningar
            mellan folk och där olika folkslag har drabbats hårt även om det
            var mycket länge sedan måste man utgå från de drabbades perspektiv.
            Det är erkännandet, upprättelsen, som gör att man kan gå vidare.
          </note>
          <note>
            Jag utgår från att Kristdemokraterna egentligen tycker precis
            som vi, nämligen att försoningsprocessen är viktig. Hur ser man
            på möjligheten att nå en försoning om man inte får Turkiet att
            erkänna folkmordet som en gång skedde? Där kan vi hjälpa till
            att trycka på för att få Turkiet att erkänna det som skedde för
            att nå försoning. Jag tror inte att man kan nå försoning på något
            annat sätt. Att lägga locket på och låtsas som ingenting kommer
            aldrig att leda till försoning i Turkiet.
          </note>
          <note type="speaker">
            Anf. 114 HOLGER GUSTAFSSON (kd) replik:
          </note>
          <note>
            Fru talman! Jag är glad för den omtanke som finns i frågan. Vi
            ska vara mycket ödmjuka inför problemet.
          </note>
          <note>
            Vi har i vårt parti och i partistyrelsen sagt att vi vill arbeta
            för ett erkännande så snart som möjligt med en bred majoritet
            i riksdagen. Man ska också veta att det finns bekymmer på fältet.
            Det finns projektgrupper som mellan dagens Turkiet och armenierna
            försöker mjuka upp relationerna och få en annan hållning, mötas
            med försoningsprojekt och annat. Det är inte så enkelt att veta
            om vi bidrar positivt till den processen med ett tufft beslut
            i kammaren eller om vi ska låta den processen agera med utgångspunkt
            i de länder som jobbar med den. Det är inte säkert att vi hjälper
            till om vi är för tuffa med att markera. Man ska vara ödmjuk i
            frågan. För oss har det tagit sig utgångspunkten i att man ska
            kunna lita på att man får sin sak prövad. Det kommer att ske fler
            övergrepp i världen. Tyvärr är det så. Då ska man veta att man
            kan utsättas för en prövning av jurister och inte av en prövning
            grundad på parlaments godtycke.
          </note>
          <note>
            Det här är ett undantag. Vi kan inte få fler bevis nu. Det har
            Kristdemokraterna insett. Därför vill vi arbeta för ett erkännande.
            Vi har börjat den vägen och tagit ett stort steg i partistyrelsen,
            och vi kommer att fortsätta. Vi vill se en bredare majoritet.
            Då tror vi att vi kan göra större nytta för dem som berörs.
          </note>
          <note type="speaker">
            Anf. 115 BODIL CEBALLOS (mp) replik:
          </note>
          <note>
            Fru talman! Jag skulle vilja påstå att vi egentligen har en mycket
            bred majoritet i riksdagen för frågan. Vi är tre partier som vill
            rösta för ett erkännande. Det finns tre partier i alliansen som
            har lämnat särskilda yttranden där de säger att det handlar om
            ett folkmord men att de inte vill föregripa processen. Jag kommer
            inte exakt ihåg formuleringarna.
          </note>
          <note>
            Det är inte fråga om parlament som gör godtyckliga uttalanden
            i frågan. Det här är något som hände för snart hundra år sedan.
            Det finns mycket forskning om detta, och många har erkänt att
            det är så.
          </note>
          <note>
            Jag tror inte, som Holger Gustafsson, att det här kan sätta käppar
            i hjulet för försoningsprocessen. Jag tror snarare att Turkiet
            och Armenien har börjat prata med varandra mer just på grund av
            påtryckningarna utifrån. Om det inte hade utövats påtryckningar
            från andra länder i frågan hade det också varit svårare för Turkiet
            att möta Armenien i frågan.
          </note>
          <note>
            Jag har en helt annan bild. Jag tror att påtryckningarna kommer
            att leda till en bättre situation för alla folkgrupper i Turkiet.
            Även för turkar är det viktigt att folkgrupperna kan leva i fred
            med varandra. Det är det vi kan hjälpa till med. Vi kan hjälpa
            till med något som kan vara positivt för alla parter. Jag förstår
            inte varför Kristdemokraterna har en annan uppfattning. Egentligen
            har ni inte en annan uppfattning, men ni kommer inte att rösta
            för den uppfattning ni har. Det är det konstiga. Varför röstar
            ni inte för er egen uppfattning?
          </note>
          <note type="speaker">
            Anf. 116 HOLGER GUSTAFSSON (kd) replik:
          </note>
          <note>
            Fru talman! Jag tror att Bodil Ceballos ändå vill konstatera
            att det är ett problem att beskylla Turkiet för något som pågick
            i Osmanska riket. Bara det problemet tål lite eftertanke. Man
            kan inte ställa dem som sitter vid makten i dag till svars. Det
            måste man ta hänsyn till.
          </note>
          <note>
            Kristdemokraterna röstar på utrikesutskottets förslag till betänkande
            därför att det för oss handlar om ett paket. Det är fråga om trovärdighet.
            Vi vill hålla det löfte vi har givit när det gäller de rättsliga
            frågorna. Det allra viktigaste inför framtiden är att ge klart
            besked. Ni reservanter ger inte det beskedet. Vi vet inte i dag
            om ni ska hålla på internationell rätt eller inte. Vi ger det
            beskedet, och vi väntar med erkännandet tills det finns en bredare
            majoritet. Vi tror att det kan bli mycket snart.
          </note>
          <note type="speaker">
            Anf. 117 YILMAZ KERIMO (s):
          </note>
          <note>
            Fru talman! Assyrier/syrianer är en kristen folkgrupp med ursprung
            i landet Bethnahrin i Mesopotamien vid floderna Eufrat och Tigris.
            Hemländerna för den assyrisk/syrianska gruppen är Irak, Iran,
            Libanon, Syrien och Turkiet. Vid sekelskiftet bodde mer än en
            miljon assyrier/syrianer i Turkiet. Den stora utrensningen skedde
            under den period som går under namnet Svärdets år, seyfo, 19141919.
          </note>
          <note>
            Fru talman! Det fasansfulla som drabbat armenier, assyrier/syrianer/kaldéer
            och pontier i samband med Osmanska rikets sönderfall är inslag
            i världshistorien som påverkat och påverkar många generationer
            av de folkgrupper som utsattes. Folkmordet av cirka en och en
            halv miljon armenier, 500 000 assyrier/syrianer/kaldéer och 350
            000 grekiska pontier påverkar i allra högsta grad miljontals människor
            i Europa och i Turkiet. Resultatet av folkmorden blev att den
            kristna civilisationen närmast utplånades.
          </note>
          <note>
            Fru talman! I Sverige bor ca 100 000 assyrier/syrianer, och berättelsen
            om svärdets år seyfo är fortfarande högst levande i dessa familjer.
            Att få rätt till sin historia är en förutsättning för att försonas
            och för att kunna gå vidare och göra upp med sitt förflutna. Det
            finns tydliga paralleller till andra övergrepp i nutidshistorien
            där regimer genomfört massakrer på miljontals människor, till
            exempel Kambodja, Nazityskland, Stalintidens Ryssland och Rwanda
            1994.
          </note>
          <note>
            Fru talman! Olof Palme uppmanade oss i Hanoitalet julen 1972
            att kalla saker vid deras rätta namn. Jag är väl medveten om vikten
            av att så djupgående juridiska begrepp som ordet folkmord kräver
            varsamhet när man använder det. För mig med min bakgrund, min
            kunskap och min historia som förmedlats genom årtionden är det
            ett historiskt faktum att ett folkmord i vår nuvarande definition
            begicks under svärdets år 1915.
          </note>
          <note>
            Fru talman! Återigen, som Olof Palme sade, bör man kalla saker
            vid deras rätta namn, nämligen folkmord och ingenting annat.
          </note>
          <note>
            Fru talman! För mig och för mina landsmän handlar ett erkännande
            av svärdets år som ett regelrätt folkmord om vår historia och
            om vår identitet. Det handlar om att äntligen få världssamfundets
            stöd i vår bearbetning av ett dråpslag mot en folkgrupp som aldrig
            får glömmas. De fruktansvärda händelserna 1915 i det dåvarande
            osmanska riket uppmärksammades tidigt av det internationella samfundet.
            År 1915 fördömde de allierade brotten mot armenierna som ett brott
            mot humaniteten och mänskligheten, något som senare bidrog till
            utvecklingen av brottsbegreppet brott mot mänskligheten, som användes
            efter andra världskriget.
          </note>
          <note>
            Även i det samtida Sverige uppmärksammades brotten. I ett tal
            1917 poängterade den socialdemokratiske partiordföranden Hjalmar
            Branting att 1917 kunde vittnesmålen inte längre nedtystas. Det
            har verkställts ett fullt organiserat folkmord, sade Hjalmar Branting
            redan då.
          </note>
          <note>
            Fru talman! Den förföljelse och de massakrer som skedde kring
            1915 har återverkningar för människor än i dag. Det är därför
            politikers ansvar att erkänna det historiska faktum som folkmordet
            är. Sverige bör agera med kraft inom EU och FN för att få till
            stånd ett internationellt erkännande av detta folkmord. Frankrike,
            Holland, Tyskland och ett 20-tal andra länder har officiellt erkänt
            folkmordet 1915. Har de gjort fel när de har erkänt det? Här påstår
            alliansen att vi inte har rätten att göra det. Även i USA pågår
            nu i dagarna en process som förmodas leda till ett erkännande
            av folkmordet.
          </note>
          <note>
            Fru talman! Det är bra att vi tycks bli fler och fler som tycker
            att det är viktigt att vi får ett svenskt erkännande av folkmordet
            på armenier, assyrier/syrianer, kaldéer med flera i nuvarande
            Turkiet under åren 19141919. Ett erkännande av folkmordet är oerhört
            viktigt för att få en upprättelse för armeniers, assyrier/syrianers,
            kaldéers och pontiers situation och identitet samt för att skapa
            en förbättrad grund för en framtida dialog.
          </note>
          <note>
            Det sägs att tiden läker alla sår. Det är ett talesätt som jag
            absolut inte håller med om. Vissa händelser kan vi omöjligt lägga
            bakom oss utan att ha fått veta vad det var som verkligen hände.
            Det finns ändå en positiv trend i den långsamma öppningen av debattklimatet
            i Turkiet som vi har fått uppleva efter 1999 då Turkiet blev kandidatland
            till EU, för före 1999 var det i stort sett helt tabubelagt att
            prata om folkmordsfrågan. Men för att såren ska kunna lindras
            måste alla fakta kring försöket att utrota assyrier/syrianerna
            och armenierna komma fram.
          </note>
          <note>
            För försoning behöver man ett erkännande, precis som Tyskland
            erkände Förintelsen mot judarna.
          </note>
          <note>
            Fru talman! Folkmord är ett brott mot folkrätten som medför vittgående
            ansvar, och det är väsentligt att denna fråga i dag kan hanteras
            på ett ansvarsfullt sätt för att främja en hållbar utveckling
            av relationerna mellan människor och folkgrupper som har koppling
            till det historiska folkmordet. För mig handlar det om mina egna
            dödade förfäder. För mig och för mina landsmän är det inte bara
            politik utan främst en punkt där politiken direkt berör själ och
            hjärta.
          </note>
          <note>
            Mitt ställningstagande utgår från betydelsen av att vi nu utan
            ytterligare dröjsmål tar alla steg vi kan för att morden på mina
            och mina landsmäns förfäder äntligen ska kunna förklaras för folkmord,
            i dess absoluta och hemska mening.
          </note>
          <note>
            Fru talman! Det finns fortfarande brister i Turkiets demokrati
            indirekt etnisk rensning pågår fortfarande. Än i dag skrämmer
            man i väg oliktänkande, inte minst minoriteter, från deras hemtrakter
            genom att konfiskera deras mark och trakassera dem. Ett exempel
            är konfiskeringen av det 1 700 år gamla Mor Gabriel-klostret,
            trakasserierna av fader Yusuf Akbulut i Diyarbakır och nobelpristagaren
            Orhan Pamuk, mordet på Hrant Dink etcetera.
          </note>
          <note>
            Fru talman! Sverige måste anstränga sig mer för att de turkiska
            myndigheterna ska inta en annan hållning i frågan än vad som nu
            gäller. Det gäller till att börja med det självklara att man måste
            ha rätten att över huvud taget tala om frågan. Det är det internationella
            samfundets plikt att inte enbart fördöma och minnas det som hände.
            Vi har också en uppgift att reda ut frågetecken i historien och
            att kraftfullt fördöma händelser som dessa.
          </note>
          <note>
            Fru talman! Utrikesutskottet har mer eller mindre erkänt folkmordet
            men väljer ändå på grund av existerande samarbete inom alliansen
            att yrka avslag på motionen U332. Jag vill vädja till alla ledamöter
            i denna kammare att stå upp för sanningen. Ingen försoningsprocess,
            reformarbete eller demokratisering har kunnat byggas på lögner,
            hot eller mörkläggning av sanningen.
          </note>
          <note>
            Fru talman! Jag är svensk, jag är assyrier/syrian men jag är
            född i Turkiet. Jag gillar Turkiet, och jag har många turkiska
            vänner. Vi umgås och vi trivs. Att det har skett folkmord på mina
            förfäder är inte deras fel jag vill inte att de ska straffas eller
            dömas. Men jag vill att alla som har begått brott ska kunna erkänna
            det för att försonas och gå vidare. Vi har medling inom kriminalvården
            nu i Sverige. Detta innebär att gärningsmännen träffar sina offer
            för att be om ursäkt, för att lätta på sitt samvete och för att
            försonas och gå vidare. Man erkänner sina brister då går vi vidare.
          </note>
          <note>
            Det finns en total enighet i riksdagen om att folkmordet 1915
            har ägt rum. Jag vill att detta ska erkännas. Ingen här har förnekat
            det hittills, men man vill ändå inte erkänna det. Det är inte
            för att döma eller straffa Turkiet, men för att kunna försonas
            och gå vidare. Det är politiskt och moraliskt viktigt dels för
            offren, dels för gärningsmännen. Det handlar om en moralisk upprättelse
            också för att detta inte ska upprepas.
          </note>
          <note>
            Fru talman! Så länge länder som Sverige inte konfronterar Turkiet
            med sanningen och det faktaunderlag som finns till hands kan Turkiet
            inte komma vidare på sin väg mot ett öppnare samhälle, en bättre
            demokrati och fullt ut öppna möjligheterna för ett medlemskap
            i EU. Sverige bör därför verka för att Turkiet erkänner folkmordet
            1915 på armenier, assyrier/syrianer, kaldéer och pontiska greker.
          </note>
          <note>
            Med detta sagt, fru talman, yrkar jag bifall till reservation
            5, vilket också innebär ett erkännande av folkmordet seyfo 1915.
          </note>
          <note>
            I detta anförande instämde Anne Ludvigsson och Nikos Papadopoulos
            (båda s) samt Hans Linde (v).
          </note>
          <note type="speaker">
            Anf. 118 MEHMET KAPLAN (mp):
          </note>
          <note>
            Fru talman! Ärade ledamöter! Vi diskuterar i dag utrikesutskottets
            betänkande nr 9. För mig, som normalt sitter i justitieutskottet,
            är detta inte någon van situation. Både debattekniken med extremt
            väl avvägda ord i vissa fall men väldigt absolutistiska i andra
            fall får mig att häpna. Men som riksdagsledamot är det naturligtvis
            viktigt att man förstår hur debatten fungerar i olika forum och
            hur den fungerar just nu, när det är utrikesutskottets ledamöter
            som diskuterar frågan.
          </note>
          <note>
            När jag läser betänkandet och de reservationer som finns kan
            jag inte låta bli att reflektera över texterna, vad som står i
            dem, vad de olika reservationerna betyder, vad de i grunden säger
            och vad det är som man har reserverat sig till förmån för.
          </note>
          <note>
            Benämningen folkmord kommer från modern folkrätt och kräver att
            avsikten är att utrota en viss etnisk grupp. Att gå upp här i
            talarstolen efter Yilmaz Kerimo och påstå att en sak har hänt
            eller inte hänt är både förmätet men framför allt inte något som
            en människa med självaktning kan göra. Det handlar i grunden om
            att en person har upplevt något, hört det berättas, traderas,
            från tidigare generationer, och att den personen uttrycker en
            känsla och en vilja till något. Att då gå upp och påstå att något
            har hänt eller inte är inte min avsikt. Därför kommer jag att
            hålla mig på ett hypotetiskt plan.
          </note>
          <note>
            När vi i justitieutskottet diskuterar straffrätt, brott och straff
            har vi olika typer av modeller för att hantera de frågorna. Under
            den här mandatperioden har det fungerat väldigt bra. Jag kommer
            att ta hjälp av de modellerna.
          </note>
          <note>
            När det gäller själva begreppet folkmord finns det olika benämningar.
            Som jag sade tidigare handlar det om att utrota en viss etnisk
            grupp. Om det inte skulle handla om det skulle det vara att betrakta
            som ett brott mot mänskligheten.
          </note>
          <note>
            När det gäller vad som hände 1915 har det länge diskuterats om
            det finns starka bevis för att det fanns uppsåt att utrota. Det
            har till och med gått så långt och nu menar jag inte att någon
            här i kammaren skulle ha gjort det att man har jämfört det med
            den nazistiska Förintelsen. Den stora skillnaden har varit att
            när man talar om Förintelsen lägger man alltid till ordet nazist
            eller nazistisk. När man talar om händelserna kring 1915 diskuteras
            det alltid utifrån att det är Turkiet som är förövaren och i förlängningen
            turkarna. Vi såg ett exempel på det tidigare i replikskiftena
            också. Detta är en viktig skillnad.
          </note>
          <note>
            Om vi vill få en lösning på detta, vilket jag och alla vill jag
            har inte hört någon här i debatten säga att man inte vill lösa
            detta tror jag inte att det handlar om knapptryckning härinne.
            Då skulle det vara enkelt att lösa världens problem. Erkännandet
            är viktigt, men det skulle vara ett problem när de som pekas ut
            som förövare pekas ut som förövare per se. Man talar alltså om
            turkar och om Turkiet.
          </note>
          <note>
            Yilmaz Kerimo sade att han är från Turkiet. Det är jag också.
            Jag är född i Turkiet precis som han.
          </note>
          <note>
            Det jag försöker säga är att detta i dag inte handlar om vem
            som är förövare. Flera tidigare talare från båda sidor har också
            tagit upp detta. Jämförelsen med det nazistiska Tyskland, som
            då och då görs, gör att det blir ytterligare en knut, och det
            hela blir ännu svårare att hantera, vad vi än företar oss i den
            här kammaren.
          </note>
          <note>
            Av naturliga skäl tolkas detta som inget annat än animositet
            bland människor i Turkiet och av turkar. Att man blir förvånad
            över det tycker jag är problematiskt. Säga vad man vill om skeenden
            i historien, men vi måste också se vad det innebär att rätta till
            dem, om det nu är det vi vill göra.
          </note>
          <note>
            Vi har sett motionärernas text. Där krävs att Sverige erkänner
            folkmordet och att Sverige bör verka inom FN och EU för att också
            dessa organ ska erkänna det. Min personliga åsikt är i det här
            fallet att det kan finnas vissa rimliga skäl att rösta för det
            här i riksdagen, men när det handlar om vad som historiskt är
            giltigt eller inte blir jag fundersam. Då är det flera frågetecken
            som reser sig.
          </note>
          <note>
            Vi har hört flera ledamöter tala om att vi ska låta forskningen
            avgöra. Egentligen har den avgjort. Forskningen har avgjort. Det
            finns uppslutning bland ett antal utvalda historiker om att händelserna
            kan benämnas på ett visst sätt. Också den statliga myndigheten
            Forum för levande historia jag ska återkomma till den talar om
            händelserna i termer av folkmord. Men kanske det är överflödigt
            för riksdagen att ägna sig åt att etikettera händelser i historien?
            Kan det vara så att den akademiska processen sköter detta med
            större trovärdighet?
          </note>
          <note>
            Dessa frågor ställs inte. Antingen konstaterar man, som i tidigare
            betänkanden, att historikerna måste jobba mer med den här frågan.
            Det var innan Socialdemokraterna hade något kongressbeslut om
            detta. Då höll man med Moderaterna och några andra partier och
            sade att historikerna måste få jobba vidare. Majoriteten tyckte
            så, och motionerna avslogs med bred majoritet. Eller så kan man
            säga att historikerna redan har tänkt färdigt, och då är det samma
            resultat vi får fram. Då måste vi ställa oss frågan: Kan det vara
            så att den akademiska processen har gjort att stenen har börjat
            rulla? Vårt agerande här kan kanske vara den lilla pinnen som
            gör att stenen inte riktigt får upp farten?
          </note>
          <note>
            Detta märker jag i Turkiet och bland de turkiska intellektuella
            som gång på gång har fört upp detta de senaste åren. Men det är
            helt nyligen som detta har hänt. Det har inte hänt tack vare att
            vi har sagt något i frågan eller för att Frankrike har sagt något.
            Det har hänt för att demokrati tar tid. Att mogna tar tid.
          </note>
          <note>
            Hur ser det då ut i diasporan? Det gläder mig att det finns många
            människor som bryr sig om den här frågan och som sitter framför
            tv-apparater eller radioapparater eller finns här på läktaren.
          </note>
          <note>
            Diaspora kallas man för. Ibland kallas också vi som har ursprung
            i Turkiet och är av turkisk härkomst diaspora. Jag vet att turkar
            i utlandet många gånger har svårt för händelser, skeenden, i moderlandet,
            alltså Turkiet. För utvecklingen i Sverige, i Tyskland och i Holland
            gör att de här grupperna av turkar faktiskt utvecklas på ett visst
            sätt, så att de blir som en satellit, mer eller mindre kopplad
            till moderlandet.
          </note>
          <note>
            Vi kan titta på de grupper som direkt berörs av det här, alltså
            armenier, assyrier/syrianer med flera. Jag tror att det är lite
            på samma sätt. Man har svårigheter att förstå minoriteterna som
            lever i Turkiet. Det är ett påstående. Och jag gör det påståendet
            utifrån att jag själv tillhör en minoritet som lever i en viss
            form av diaspora.
          </note>
          <note>
            Den armeniska journalisten Hrant Dink, som har nämnts flera gånger,
            som mördades av en ultranationalist på grund av sina åsikter,
            sade bland annat en sak i en intervju om försoningsprocessen mellan
            armenier och turkar. Man kan alltid säga att han sade det under
            press eller att han egentligen menade någonting annat.
          </note>
          <note>
            Han har varit här ett flertal gånger. Också helt vanliga turkar
            i Turkiet har slutit upp kring honom. Det är visserligen en minoritet.
            Den växer visserligen. Men efter hans död har han plötsligt blivit
            en symbol för det nya Turkiet.
          </note>
          <note>
            Han fick frågan: Vad är receptet för försoning? Då sade han:
            Är det den franska senatens beslut som är receptet? Är det den
            amerikanska senatens beslut? Vem ska skriva vårt recept för försoning?
            Vem är vår läkare? Armenierna är turkarnas helare, och turkarna
            är armeniernas helare.
          </note>
          <note>
            Det här sade en man som lätt hade kunnat få asyl i vilket annat
            land som helst, utan några som helst problem. Han hade kunnat
            leva som en kung i diasporan, men han valde att leva i Turkiet.
            Han mördades för sin åsikt.
          </note>
          <note>
            Människor stod upp och sade: Vi är Hrant Dink. Det var människor
            som själva, kanske bara för någon generation sedan, var en del
            av det förnekande som Turkiet, vilket jag också ska återkomma
            till, tidigare på ett mycket systematiskt sätt ägnade sig åt.
          </note>
          <note>
            Hrant Dink avslutade just detta med att säga: Ensidiga ställningstaganden
            från olika parlament är inte lösningen. Dialogen mellan länderna
            och folken är vårt recept för försoning.
          </note>
          <note>
            Med reservation för översättning och med reservation för att
            man kan tolkas på många olika sätt vi har många exempel på det
            är det detta jag vill säga.
          </note>
          <note>
            Politiska beslut i andra länder som fastslår en viss historieskrivning
            kan i värsta fall leda till uppblossande intolerans mot religiösa
            minoriteter i Turkiet, står det i betänkandet. Jag tycker att
            det är lite problematiskt. Jag tycker inte att det ska vara skälet
            till att man avslår den här motionen. Det är som att hota och
            säga: Om vi antar en motion här kommer det minsann att bli synd
            om minoriteterna i Turkiet. Den typen av skrämselpropaganda kan
            faktiskt få mig att tänka om i den här frågan.
          </note>
          <note>
            Samtidigt finns det en annan typ av retorik där man säger att
            Sverige måste akta sig för att stöta sig med Turkiet som är eller
            håller på att bli en ekonomisk stormakt och framtida medlem av
            EU. Sedan ska det då motsägas av några som har tryckt upp ett
            diagram som visar att Turkiets hot egentligen är tomma. För det
            finns länder som har erkänt, som Frankrike, som det bara har gått
            bättre och bättre för i relationerna med Turkiet. Ett annat land
            är Schweiz som det bara har gått uppåt för i relationen med Turkiet.
          </note>
          <note>
            Det är också den typ av småaktighet som inte hör hemma i en seriös
            debatt som rör människor så djupt att de faktiskt sitter och gråter
            angående den här frågan. Det gäller inte bara armenier och de
            minoriteter som har räknats upp utan även turkar, för det här
            berör på djupet.
          </note>
          <note>
            Jag vill också lyfta blicken och se på omvärlden. För vad är
            det vi ska ta ställning till nästa gång? Vad är det för typ av
            fråga vi ska lösa nästa gång i den här kammaren? De brott som
            begåtts med stöd av västvärldens demokratier är inte alls lika
            välkända plötsligt. Hur många svenskar vet att folkmordet i Östtimor
            begicks med stöd av USA? Hur många vet att Frankrike hjälpte till
            att beväpna hutumilisen, som utförde folkmordet i Rwanda? Hur
            många svenska ungdomar är i dag medvetna om att USA och Storbritannien
            gav sitt stöd åt Sydafrikas apartheidregim till långt in på 80-talet?
          </note>
          <note>
            Detta betyder inte: Erkänner inte de ska inte heller vi erkänna.
            Det gör det absolut inte. Utan det handlar om att få perspektiv
            på diskussionen och debatten i kammaren.
          </note>
          <note>
            Utskottet har att ta ställning till ett antal motionsyrkanden
            som gäller erkännande av folkmord. Det har man gjort. Man har
            skrivit vad man anser i frågan. Mitt parti tillsammans med Socialdemokraterna
            och Vänsterpartiet har tydligt tagit ställning i frågan.
          </note>
          <note>
            Det rör sig då om det som hände kring 1915. Det handlar också
            om en del andra frågor som kanske är minst lika viktiga. Men vi
            har mestadels koncentrerat oss på den här frågan.
          </note>
          <note>
            Vi kan då titta på vad som bör göras. Egentligen handlar det
            om att det inte längre bara ska vara snack. Det handlar om att
            få den här stenen att börja rulla ännu fortare.
          </note>
          <note>
            Det är oerhört viktigt med det forskarsamhälle som jag tidigare
            berömde. Båda sidor tycker att forskarna måste få forska färdigt.
            Eller så är det inte så många som tycker det längre. Eller så
            tycker man: Jo, men de har forskat färdigt. Nu ska vi fatta beslut.
          </note>
          <note>
            Men det handlar om det grundläggande värde som man sätter i att
            forskarna gör det som de är bäst på och att det leder till en
            försoning.
          </note>
          <note>
            Enligt turkiska myndigheter har man börjat röra på sig. Det har
            de påstått ett antal gånger, men nu är trovärdigheten i mina ögon
            högre i och med att jag har sett vad som har hänt den senaste
            tiden. Det är egentligen väldigt kort tid. Det är inte så länge
            sedan det här började hända. En del kan fråga: Men är det tillräckligt
            att de rör på sig lite grann? Jag tycker att det är ett enormt
            steg, om man tänker på att det här faktiskt var för snart hundra
            år sedan, att det faktiskt har börjat hända saker.
          </note>
          <note>
            Man kan då titta på hur man ska diskutera behandlingen av minoriteter
            i ett annat land för länge sedan, snart hundra år sedan. Man kan
            benämna det som Osmanska riket. För ibland blir definitionen väldigt
            flytande. Man talar om turkar, Turkiet, Osmanska riket och milletsystemet.
            Vem bestämmer var? Vilka befattningar har representanter från
            olika folkgrupper? Det är viktigt att hålla isär skillnaderna.
            Det är också väldigt många turkar i dag som tycker att det är
            jobbigt när man direkt säger att det handlar om turkar eller Turkiet.
            Det är precis som om man skulle säga att det var Tyskland eller
            tyskarna som var bödlar. Vi säger alltid att det var nazisterna.
            Den balansen tycker jag är oerhört viktig att hela tiden hålla
            i minnet.
          </note>
          <note>
            Vi kan titta på vad som har hänt den senaste tiden. Jag har sagt
            några gånger att det faktiskt har hänt saker den allra senaste
            tiden, alltså fem i tolv, skulle man kunna säga.
          </note>
          <note>
            Några har tagit upp vad som hände 2008, och det står i betänkandetexten.
            Men jag tycker att det tål att upprepas. År 2008 tog ett antal
            turkiska intellektuella initiativ till ett upprop där man faktiskt
            bad om ursäkt. Det här var otänkbart för bara tio år sedan. Jag
            säger inte att det är tillräckligt. Men betänk att det här var
            otänkbart för inte så länge sedan? Man skulle ha blivit uthängd
            som landsförrädare om man hade gjort detta för några år sedan?
            Nu går det. Och den lilla, lilla glipa som har fått den här stenen
            att börja rulla är värd uppmärksamhet och är värd uppmuntran.
          </note>
          <note>
            Vi kan titta på de förnuftiga, kloka och smarta. Vi brukar säga
            att de goda krafterna i samhället måste kunna verka eller få stöd
            och så vidare. Jag tror att ultranationalisterna, de mörka krafterna
            och också den så kallade djupa staten snarare får vatten på sin
            kvarn av skeenden utanför Turkiet.
          </note>
          <note>
            Utskottet skriver i betänkandet att det inte ankommer på riksdagen
            som ett representativt organ att göra folkrättsliga ställningstaganden.
            Man skriver vidare att utskottets uppfattning är att fri forskning,
            fri tillgång till fakta och fri debatt är utgångspunkter för en
            försoningsprocess. Allt detta är i grunden blaha, blaha, för det
            handlar om vad det får för effekt i Turkiet och vad det blir för
            riktning på den förändring som har börjat ske och som antingen
            uppmuntras eller stukas av våra ansträngningar.
          </note>
          <note>
            Jag vill avsluta med att de diskussioner vi har haft och den
            balans som ändå finns i det vi har företagit oss i grunden handlar
            om något som vi kommer att ta beslut om efter debattens slut.
            Jag hoppas att det kan vara till godo för de minoriteter som lever
            i Turkiet och de strävanden mellan Turkiet och Armenien som sker
            i dag och att de människor, bland annat jag och många av er, som
            lever utanför Turkiet i dag kommer att kunna känna att den dåliga
            eftersmaken inte kommer att vara större än det egentliga skeendet.
          </note>
          <note type="speaker">
            Anf. 119 NIKOS PAPADOPOULOS (s):
          </note>
          <note>
            Fru talman! Det här är en demokratisk plats. Vi ska inte bara
            tala om demokrati utan också respektera demokratins regler i alla
            avseenden.
          </note>
          <note>
            Fru talman! De pontiska grekerna har levt vid Pontos ända sedan
            800-talet f.Kr., alltså sedan homerisk tid. Som en del av den
            grekiska diasporan utvecklades en speciell kultur och ett speciellt
            språk under århundraden. Pontos har lämnat synliga spår i världshistorien,
            allt från kung Mithridates och geografen Strabon till det pontiska
            kejsardömet. Efter att ottomanerna erövrade området har pontiska
            greker fortsatt leva i trakten och under hårda villkor förmått
            att utveckla traktens sociala liv, kultur och handel.
          </note>
          <note>
            I detta område, Mindre Asien, levde flera andra minoriteter fredligt
            tillsammans, bland andra armenier, assyrier/syrianer och kaldéer,
            som var för sig utvecklade sin kultur och sitt sociala liv. Från
            1400-talet var ottomanerna herrar över alla minoriteter som bodde
            i Mindre Asien.
          </note>
          <note>
            Efter att ett antal krig hade minskat det ottomanska turkiska
            territoriet påbörjades det grymma och tragiska folkmordet i Turkiet.
            Forskarna uppskattar att mellan 1915 och 1925 dödades eller försvann
            1 miljon armenier, 350 000 pontiska greker och 250 000500 000
            assyrier/syrianer och kaldéer.
          </note>
          <note>
            Fru talman! Många hävdar fortfarande att man inte ska kalla denna
            tragedi för folkmord. Andra säger att om Turkiet ska komma med
            i EU måste vi vara försiktiga med att kalla detta för folkmord.
            Men det är att blanda bort korten. Vi socialdemokrater har alltid
            varit positiva till ett turkiskt medlemskap i EU, men Turkiets
            medlemskap avgörs av hur snabbt Turkiet klarar att uppfylla de
            kriterier som krävs för ett medlemskap.
          </note>
          <note>
            Det vi debatterar i riksdagen i dag handlar om något helt annat.
            Det handlar om hur vi ska förhålla oss till historien.
          </note>
          <note>
            Fru talman! Berättelserna om vad som hände under folkmordet har
            gått i arv. Min farfar berättade för mig om vilka övergrepp kvinnor
            utsattes för och hur hans bror och andra dödades eller försvann.
            Det var mellan 1915 och 1925. Liknande berättelser har alla mina
            landsmän hört. Samma sak gäller för armenier och assyrier/syrianer.
          </note>
          <note>
            Fru talman! Alla vi som är ättlingar till folkmordets offer säger
            att detta var ett folkmord. Det var ett folkmord som drabbade
            ca 3 ½ miljon människor.
          </note>
          <note>
            Jag minns Olof Palmes ord om att man bör kalla saker och ting
            vid sitt deras rätta namn. Socialdemokraternas partiledare Hjalmar
            Branting kallade den 26 mars 1917 förföljelserna av armenier för
            ett organiserat och systematiskt folkmord.
          </note>
          <note>
            Skulle Turkiet någon gång erkänna folkmordet vore det en ytterligare
            moralisk upprättelse för oss alla. I dag är det dock Sveriges
            riksdags erkännande av folkmordet som vi diskuterar.
          </note>
          <note>
            Fru talman! Att ett folkmord begicks har fastställts av många
            forskare, historiker och ögonvittnen detta trots att Turkiet tyvärr
            inte tillåtit forskare och historiker få tillgång till landets
            arkiv. Fakta finns dock i många andra länders arkiv, till exempel
            i Sverige, Ryssland, England, Tyskland och Grekland. Det finns
            en vetenskaplig konsensus hos en överväldigande majoritet av folkmordsforskarna
            att massakerna i Osmanska riket under första världskriget utgjorde
            ett folkmord ett folkmord som av forskarna kallas för folkmordsprototypen
            medan Hitlers förintelse kallas folkmordsparadigmet.
          </note>
          <note>
            Fru talman! Internationella föreningen för folkmordsforskare
            är övertygad om att den osmanska kampanjen mot kristna minoriteter
            mellan 1915 och 1925 utgjorde ett folkmord mot armenier, pontiska
            greker, assyrier/syrianer och kaldéer.
          </note>
          <note>
            Forskning vid Uppsala universitet vittnar om svensk kunskap om
            folkmordet. Den svenska ambassadören Per Gustaf August Cosswa
            Anckarsvärd och militärattachén Einar af Wirsén rapporterade till
            Stockholm från Konstantinopel den 6 juli 1915 att armenierna förföljdes
            för att en gång för alla göra slut på den armenska frågan. Vidare
            skrev de den 22 juli 1915: Det är icke blott armenierna utan äfven
            Turkiets undersåtar af grekisk nationalitet som f.n. äro utsatta
            för svåra förföljelser Det kunde enligt hr. Tsamados [grekisk
            chargé daffaires] icke vara fråga om annat än ett utrotningskrig
            mot den grekiska nationen i Turkiet .
          </note>
          <note>
            Fru talman! Det sägs från många att historia ska skrivas av historiker.
            Jag håller helt och hållet med om det. Det är dock politikers
            ansvar att förhålla sig till historiska fakta och historisk forskning.
            Sveriges riksdags erkännande av sanningen och historiska fakta
            reser inga hinder för Turkiets förhandling med EU.
          </note>
          <note>
            Det sägs av en del att detta med folkmord är en historisk fråga
            och att det är fel att politikerna ska bedöma det.
          </note>
          <note>
            Menar de att FN, EU och de 21 länder som har röstat för att det
            var ett folkmord har fel?
          </note>
          <note>
            Den 5 mars 2010 har utrikesutskottet i USA erkänt att det var
            ett folkmord. Har de fel? Nej.
          </note>
          <note>
            Jag tycker att det vore bra för Turkiet liksom för andra länder
            att göra upp med sin historia. Tyskarna har erkänt Förintelsen
            och därefter blickat framåt för ett fredligt Tyskland, ett fredligt
            Europa och en fredlig värld.
          </note>
          <note>
            Sveriges utrikesutskott har i ett betänkande 2000 erkänt folkmordet,
            men det kom aldrig till riksdagen för votering.
          </note>
          <note>
            I dag har vi äntligen chansen att i Sveriges riksdag erkänna
            folkmordet och därmed öppna för sanning och försoning för de många
            armenier, pontiska greker, assyrier/syrianer och kaldéer för vilka
            det här är en levande och smärtsam historia och verklighet.
          </note>
          <note>
            Fru talman! Låt oss här i Sveriges riksdag hålla fast vid demokratins
            och rättvisans väg och äntligen erkänna händelsen under det ottomanska
            Turkiet vid dess rätta namn: folkmord.
          </note>
          <note>
            Jag avslutar med ett citat från ordföranden i utrikesutskottet
            i USA:s kongress, Howard Berman: Turkiet är en mycket viktig och
            i de flesta avseenden lojal allierad till USA i en instabil region,
            likväl finns det inget som berättigar att Turkiet blundar för
            det armeniska folkmordets verklighet.
          </note>
          <note>
            Jag yrkar bifall till motion U332, erkännandet av folkmord.
          </note>
          <note type="speaker">
            Anf. 120 TREDJE VICE TALMANNEN:
          </note>
          <note>
            Jag vill återigen påminna om att det inte är tillåtet med opinionsyttringar
            från läktaren. De åhörare som inte respekterar det kan komma att
            utvisas från läktaren.
          </note>
          <note type="speaker">
            Anf. 121 AMINEH KAKABAVEH (v):
          </note>
          <note>
            Fru talman! Kära åhörare och riksdagsledamöter! I dag har många
            viktiga frågor om Mellanöstern lyfts fram här i kammaren. Jag
            är stolt över att det i Sverige finns ett så starkt engagemang
            bland våra politiker när det gäller internationell solidaritet
            med bland annat kurder, folk från Västsahara, armenier, assyrier,
            palestinier och så vidare.
          </note>
          <note>
            Det är naturligtvis inte riksdagens ansvar och plikt att skriva
            historia, men brott mot mänskliga rättigheter och brott mot minoriteter
            måste erkännas och fördömas. Det är vårt ansvar som politiker
            i Sverige och varje lands ansvar att kräva upprättelse och erkännande
            för att vi ska hindra att detta brott sker igen.
          </note>
          <note>
            Folkmordet på armenier och flera andra minoriteter under det
            ottomanska riket måste erkännas av den turkiska staten. Även om
            folkmordet inte hände under det moderna Turkiets statsbildning
            är det viktigt att Turkiet erkänner det som folkmord.
          </note>
          <note>
            Fru talman! Den turkiska staten har begått ett antal andra brott
            mot sitt eget folk, till exempel folkmorden i Dersim 1938, då
            mer än 50 000 mördades de flesta kvinnor och barn. Den turkiska
            staten har inte erkänt det heller. Därför är det viktigt att folkmordet
            på armenier och andra minoriteter 1915 erkänns, men också Dersim
            och anfallet på kurder och alaviter.
          </note>
          <note>
            Jag yrkar därför bifall till reservation 5.
          </note>
          <note>
            Samma sak gäller kampanjen Anfal under ledning av Saddam Husseins
            regim mot kurderna i norra Irak. Även om mer än två decennier
            har gått finns det fortfarande många oläkta sår hos tusentals
            människor i Irak och Kurdistan.
          </note>
          <note>
            Dagens Irak är som en tickande bomb. Även om vi inte läser om
            det i medier och ser det på tv finns det en rad etniska och religiösa
            konflikter som de irakiska och kurdiska folken är väldigt oroliga
            över. Förebygger man inte det med politiska och fredliga lösningar
            begås dess värre liknande brott igen. Därför är det viktigt att
            Anfalkampanjen mot bland annat kurderna i Irak erkänns som folkmord
            och att den kemiska attacken mot kurderna i Halabja den 16 mars
            erkänns av FN som folkmord.
          </note>
          <note>
            Därför yrkar jag bifall till reservation 6, som är Vänsterpartiets
            och Miljöpartiets.
          </note>
          <note>
            Fru talman! Situationen för kurderna i Syrien har fått betydligt
            mindre uppmärksamhet trots det systematiska förtrycket från den
            syriska regimen. I dag beräknas kurderna utgöra 912 procent av
            landets befolkning, alltså två miljoner människor.
          </note>
          <note>
            År 1961 proklamerades Syrien som arabisk republik, en tydlig
            markering mot landets kurdiska minoriteter. År 1962 genomfördes
            det så kallade statsprojektet, vilket resulterade i att mer än
            hundra tusen kurder kategoriserades som utlänningar och statslösa.
            I dag saknar 300 000 kurder i Syrien medborgarskap enligt Human
            Rights Watch och Amnesty International.
          </note>
          <note>
            Det finns mer än 200 politiska fångar med kurdisk bakgrund i
            fängelserna i Syrien. År 2004 öppnad säkerhetsstyrkorna eld mot
            fredliga firare av Newroz, det kurdiska nyåret, och 31 personer
            i hamnstaden Kamishli mördades.
          </note>
          <note>
            Det finns en dold vrede mot den iranska regimen som vid olika
            tillfällen blommar upp i samband med olika högtids- och minnesdagar
            som till exempel 16 azar, studenternas dag, den 1 maj och revolutionsdagen.
            Hittills har det lyckats regimen att slå ned kritiken och motståndet
            med hänsynslöst våld.
          </note>
          <note>
            Den vrede det iranska folket känner över prästväldet är djup
            men spontan. I långa stycken är protesterna politiskt oartikulerade.
            De demonstrationer vi ser har haft karaktären av vredesutbrott.
            De liknar de demonstrationer som ägde rum på shahens tid.
          </note>
          <note>
            Det finns två inriktningar i den opposition som vill ha bort
            den nu sittande regeringen under Ahmedinejad och den andlige ledaren
            Khamenei.
          </note>
          <note>
            En riktning vill inte ha bort systemet ett system där religionen
            är överordnad politiken som aldrig kan bli demokratisk. Den andra
            riktningen vill ha bort systemet. Vilken som är starkast är svårt
            att veta.
          </note>
          <note>
            Det finns iranska politiker bland de så kallade reformvänliga
            som försöker skära pipor i vassen. Mousavi och Karobi är några
            av dem. De har tidigare varit varma anhängare av systemet ett
            system utan demokrati och mänskliga rättigheter. De är själva
            skyldiga till och ansvariga för omfattande brott mot mänskliga
            rättigheter. Dessa så kallade oppositionella politiker försöker
            ta ledningen i den opposition som växer fram, på samma sätt som
            Khomeini gjorde 1979.
          </note>
          <note>
            Fru talman! Det kommer att bli fler demonstrationer. Oppositionen
            kommer att växa i styrka. En del figurer från den nuvarande regimen
            kommer att framställa sig som oppositionens ledare och försöka
            gripa makten.
          </note>
          <note>
            Vi i Sverige ska inte låta oss luras den här gången också. Sverige
            bör någon gång framöver noga undersöka vilka som säger sig vara
            oppositionens företrädare. Vi ska inte ha en ny Khomeini även
            om han kallar sig reformvän.
          </note>
          <note>
            USA har blåst upp Irans kärnvapenhot. Iran säger att man ska
            skaffa några kärnvapen. Den iranska regimen har blåst upp USA:s
            krigshot och använt det till sin fördel. På så sätt enar man nationen
            och den yttre fienden och kan anklaga den inhemska oppositionen
            för landsförräderi. Internationellt talar man mindre om brotten
            mot mänskliga rättigheter och kvinnors och barns rättigheter.
          </note>
          <note>
            De verkligt starka inom oppositionen är kvinnorna. Det är de
            som är de bäst organiserade. De är de mest stridbara. Det är kvinnorna
            som de olika regimerna i Mellanöstern utsätter för det hårdaste
            och brutalaste förtrycket. Detta gäller kvinnorna i Iran som helhet,
            och det gäller kvinnorna i Irak, Turkiet och Syrien. Regimerna
            i flera länder i Mellanöstern räds kvinnorna. Därför råder ett
            hårt kvinnoförtryck i dessa länder.
          </note>
          <note>
            Fru talman! Regimen i Iran räds också arbetarrörelsen och studentrörelsen.
            Regimen räds också fackliga ledare, till exempel Manssour Ossanlo
            i Iran och en lång rad andra fackliga aktivister som i dag sitter
            fängslade och utsätts för tortyr och kränkande behandling. Detsamma
            gäller journalister.
          </note>
          <note>
            I flera av länderna i Mellanöstern sitter tusentals minderåriga
            fängslade, trots att dessa stater har skrivit under FN:s barnkonvention.
            I flera av dessa länder döms minderåriga, men domen verkställs
            inte förrän de har fyllt 18 år. En mer utstuderad form av tortyr
            kan man knappast tänka sig.
          </note>
          <note>
            Sverige har goda relationer och handelsförbindelser med flera
            förtryckarregimer i Mellanöstern. EU sluter handelsavtal med dem.
            Det sägs ofta att detta är ett sätt att påverka länder i Mellanöstern
            i riktning mot demokrati och mänskliga rättigheter. Det kan omöjligt
            vara så. Men det är ett medel som har mycket långsiktig verkan.
            Affärsförbindelser i sig behöver inte leda till bättre förhållanden
            i Mellanöstern. Det krävs mer än så. Det krävs starkare påtryckningar
            om de generationer som lever i dag ska få uppleva demokrati och
            mänskliga rättigheter.
          </note>
          <note>
            I detta anförande instämde Siv Holma (v).
          </note>
          <note type="speaker">
            Anf. 122 MATS PERTOFT (mp):
          </note>
          <note>
            Fru talman! Detta har blivit en lång debatt och en bra debatt.
            Jag tycker att det är intressant.
          </note>
          <note>
            Jag ska lyfta fram ett annat perspektiv än det som hittills har
            lyfts fram i denna debatt, nämligen vad det berättar om vårt land
            att vi för denna debatt här i Sveriges riksdag.
          </note>
          <note>
            För mig handlar det mycket om att denna debatt berättar för mig
            att vi har ett mångkulturellt Sverige genom alla som har flyttat
            till Sverige och fört med sig sin historia in i den svenska historien.
            Det är i alla fall så det har varit för mig när jag som Södertäljebo
            har lärt mig om detta folkmord och väckt motioner om detta i riksdagen,
            bland annat en som vi debatterar i dag, och jag står också bakom
            reservation 5 med anledning av detta. Vi borde vara stolta över
            att vi kan göra det.
          </note>
          <note>
            Vi skulle kunna vara ännu stoltare om vi nu i Sveriges riksdag
            kunde besluta om att erkänna detta folkmord 1915. Det handlar
            nämligen, som flera har varit inne på, inte längre om att forskningen
            är tvetydig. Forskningen är entydig. Det handlar snarare om att
            varje gång som vi underlåter att erkänna detta ökar risken för
            ytterligare folkmord.
          </note>
          <note>
            Det handlar också om att när vi erkänner folkmordet 1915 stöttar
            vi de krafter i Turkiet som utvecklar Turkiet till en mer demokratisk
            stat. Det är viktigt att just Sverige gör det som är ett av de
            länder i EU som starkast stöder ett turkiskt EU-medlemskap. Det
            finns tillräckligt många länder som inte gör det. Då tror jag
            att det är viktigt att vi i Sverige står upp för den demokratiska
            utvecklingen. I en demokrati kan det aldrig handla om att stänga
            ögonen för det förflutna. En demokrati lever av att se verkligheten,
            erkänna det förflutna och erkänna att det skedde ett folkmord
            1915. Jag tror att det i dag finns en reell chans att få igenom
            detta här i riksdagen. Det vore ett stort steg framåt för erkännandet
            och för de berörda folkgrupperna. Det vore ett demokratiskt steg
            där vi pressar och stöttar de krafter i Turkiet som vill ha ett
            annat land, ett land som är helt demokratiskt och där mänskliga
            rättigheter respekteras. Turkiet är på väg dit men är ännu inte
            där. Det vore positivt för Sverige och den svenska processen att
            införliva våra nya medborgares historia i den svenska.
          </note>
          <note type="speaker">
            Anf. 123 GULAN AVCI (fp):
          </note>
          <note>
            Fru talman! Jag föddes i augusti 1977 i Tatvan i östra Turkiet.
            Den ligger på södra sidan om den stora vackra Vansjön. Den närmaste
            staden är Bitlis. Söderut breder sig de mäktiga bergen i Hakkari
            ut sig.
          </note>
          <note>
            Mina hemtrakter är en del av Kurdistan. Till skillnad från de
            flesta människor i Sverige har jag två hemländer. I dag bor det
            i stort sett bara kurder i detta område. Men historiskt har det
            också varit hem för många armenier och assyrier.
          </note>
          <note>
            Ända fram till första världskriget bodde tiotusentals armenier
            i detta område. Långt in i bergen söder om Tatvan fanns en by
            som hette Kochanes som var säte för assyriernas ledare Mar Shimun,
            eller på svenska, Sankt Simon. Norr om Vansjön låg det mäktiga
            Araratberget som är armeniernas heligaste plats. Det var där Noaks
            ark förliste enligt Bibeln.
          </note>
          <note>
            Fru talman! När första världskriget bröt ut skakades det osmanska
            riket av sina sista dödsryckningar. Det som då utspelade sig i
            mina hemtrakter var en skoningslös urladdning mot en till största
            delen försvarslös kristen befolkning. Detta var det största blodbad
            som världen hade skådat vid denna tid. Förövare var den turkiska
            militären och statsledningen, men också mitt eget folk, kurderna.
          </note>
          <note>
            Vi kan föra ändlösa diskussioner om det osmanska rikets sammanbrott.
            Det är ingen fråga om svart eller vitt. Imperiet hade funnits
            där i 800 år. Det fanns så klart en rad olika faktorer som påverkade
            händelseförloppet. Där fanns både kristna och muslimska offer.
            Där fanns både kristna och muslimska förövare. Men där fanns också
            både kristna och muslimer som hjälpte varandra.
          </note>
          <note>
            Men där fanns även en turkisk statsledning med en övermäktig
            armé till sitt förfogande. Där fanns muslimska ledare som utropade
            heligt krig mot de kristna. Där fanns kurdiska klaner som såg
            egna fördelar med att kunna döda och plundra. Där fanns inga tv-kameror
            och inga korrespondenter. Där fanns bara några få diplomater och
            missionärer.
          </note>
          <note>
            Fru talman! Vad som står utom allt tvivel är att det dödande
            och det lidande som drabbade den kristna befolkningen var ett
            folkmord; det var ett folkmord i flera bemärkelser.
          </note>
          <note>
            Fru talman! Det armeniska riket antog kristendomen först av alla,
            år 301 e.Kr. Men deras närvaro utraderades i stort sett helt och
            hållet i östra Turkiet under första världskriget. Assyrierna/syrianerna
            utvecklade den kristna teologin i Urfa och byggde sina kloster
            i området Tur Abdin, runt Mardin och Midyat. Med en naturlig befolkningsutveckling
            skulle de vara flera miljoner assyrier/syrianer och kaldéer i
            Turkiet. I dag är de bara några tusen. Nu tvingas de dessutom
            försvara sina kloster i domstolar.
          </note>
          <note>
            Min egen släkt deltog i folkmordet på båda sidor. Där fanns människor
            som dödade armenier och assyrier. Men där fanns också människor
            som skyddade armenier och assyrier.
          </note>
          <note>
            Jag bär inte någon som helst skuld för detta. Det ägde rum mer
            än 60 år innan jag föddes. Men detta är en del av mitt arv. Jag
            anser att det är min skyldighet att ta ställning för ett erkännande
            av att det var ett folkmord.
          </note>
          <note>
            De pontiska grekerna bodde i huvudsak längs Turkiets norra kust,
            mot Svarta havet. Där hade de bott ända sedan grekerna styrde
            området. De levde vanliga liv och gick till sina kyrkor. Men många
            var rädda. När folkmordet drabbade armenierna i öster växte samtidigt
            kampen mellan turkar och greker om den anatoliska kusten i väster.
            Däremellan levde pontierna. De dödades därför att de var kristna
            men också därför att de var greker.
          </note>
          <note>
            De var inga vanliga inkräktare, inte heller fiender till det
            osmanska imperiet eller till Turkiet. Pontierna hade levt i detta
            område i många hundra år före folkmordet men skonades inte. Oavsett
            om de var assimilerade eller ej och oavsett om de gömde sina kors
            och altare i källaren eller ej dödades ett stort antal av dem
            under folkmordet.
          </note>
          <note>
            Jag vill vrida klockan framåt, från 1915 till 1980. Då gjorde
            militären en statskupp i Turkiet. I de berg och snår där armenier
            och assyrier dog som flugor gömde sig nu min far och hans vänner
            med vapen i hand. De var kurder som vägrade acceptera att leva
            som andra klassens medborgare i Turkiet. Vi tvingades lämna Turkiet
            och kom till Sverige 1982. På samma sätt som Turkiet förnekar
            folkmordet på de kristna har de förnekat att kurderna finns. Ända
            fram till för 20 år sedan kallades vi för bergsturkar. Än i dag
            saknar vårt språk, kurdiskan, officiell status.
          </note>
          <note>
            Att erkänna folkmordet på de kristna är inte ett slag mot Turkiet.
            Tvärtom är det ett slag för rättvisa. Jag är övertygad om att
            rättvisa också kan göra gott. Det måste även gälla Turkiet.
          </note>
          <note>
            Fru talman! Jag vill inte straffa Turkiet. Orsaken till det är
            mycket enkel: En stor del av min släkt bor fortfarande i Turkiet.
            15 miljoner av mina bröder och systrar bor i Turkiet. De lever
            där. De pluggar där, och de jobbar där. På samma sätt som min
            släkt vill att Sverige ska vara ett bra land för mig att leva
            i vill jag att Turkiet ska vara ett bra land för mina anhöriga
            och alla andra människor att leva i.
          </note>
          <note>
            När jag var elva år såg vi på tv hemma i Bredäng i Stockholm
            där jag växt upp hur kurder gick med sina tillgångar i bylten
            på ryggen. Med barn i famnen gick de längs stigarna i bergen.
            De flydde undan Saddam Hussein och hans folkmord. Den arabfascistiska
            diktaturen i Irak bombade kurder med nervgas och senapasgas. Under
            Anfalkampanjen 1988 dödades uppemot 200 000 kurder. Till skillnad
            från Turkiet förnekar inte Irak att detta var ett folkmord. Men
            orsaken till detta är också att Saddam Hussein inte längre styr
            i Irak tack vare den USA-ledda befrielsen 2003.
          </note>
          <note>
            Om Turkiet inte förnekade folkmordet på de kristna skulle vi
            inte behöva stå här i dag. Men förnekelsen gör att vi är tvungna
            att diskutera frågan i Sveriges riksdag.
          </note>
          <note>
            Jag hoppas verkligen att det är sista gången vi behöver göra
            det. Och jag hoppas verkligen att vi i dag kan få ett slut på
            95 års lidande och kan ge många av de människor som sitter här
            i dag, dem som lyssnar på oss och dem som med förväntan ser fram
            ett positivt beslut här i Sveriges riksdag dem upprättelse så
            att också de kan känna att de får vara en del av den försoningsprocess
            som ligger framför oss. Försoning innebär, fru talman, att såren
            måste få läka. Om såren inte kan läka har jag svårt att se en
            ärlig försoningsprocess.
          </note>
          <note>
            I dag kommer jag alltså att rösta för yeghern, för seyfo och
            för kurdernas Hiroshima. Med detta menar jag, fru talman, att
            jag kommer att rösta för ett erkännande av folkmordet.
          </note>
          <note>
            I detta anförande instämde Agneta Berliner (fp) och Annelie Enochson
            (kd).
          </note>
          <note type="speaker">
            Anf. 124 TREDJE VICE TALMANNEN:
          </note>
          <note>
            De åhörare som yttrar sig genom applåd eller på annat vis kommer
            att plockas bort en efter en från läktaren. Om vi inte kan upprätthålla
            ordningen här blir jag tvungen att begära att få ajournera sammanträdet
            så att vi kan se till att det blir ordning på läktaren. De regler
            som ni fick ta del av när ni fick gå in här och sätta er på läktaren
            gäller.
          </note>
          <note type="speaker">
            Anf. 125 ANNELIE ENOCHSON (kd):
          </note>
          <note>
            Fru talman! Sommaren 1915 rapporterade Sveriges ambassadör Anckarsvärd
            från Konstantinopel, dagens Istanbul, hem till Sverige: Förföljelserna
            mot armenierna hafva antagit hårresande proportioner. Anckarsvärd
            beskrev det han med egna ögon bevittnat som den armeniska nationens
            utrotande.
          </note>
          <note>
            Det välkända och systematiska folkmord som startade 1915 kom
            att skörda miljontals offer fram till 2003. Det fanns många diplomater,
            missionärer och andra som rapporterade sina ögonvittnesskildringar
            om vad som hände, och ännu finns det överlevande som kan berätta
            om denna svåra tid.
          </note>
          <note>
            Folkmordet 1915, det armeniska folkmordet, och seyfo är beteckningar
            som används för den planerade utrensningen av kristna minoriteter
            i det osmanska riket 19151923. Den svåra tiden av massakrer, flykt
            och förföljelser kallar assyrier, kaldéer och syrianer för svärdets
            år, seyfo. Ca 1 miljon armenier, 250 000500 000 assyrier/syrianer
            och kaldéer och ca 350 000 pontiska greker mördades eller försvann
            genom folkmordet i dagens östra Turkiet. Regimen ville turkifiera
            östra Turkiet. Det osmanska riket tömdes på i stort sett hela
            sin kristna befolkning.
          </note>
          <note>
            Det som skedde i östra Turkiet är väl underbyggt av forskare.
            Från världens alla hörn har 68 framstående forskare med expertkunskap
            inom området samlats och undertecknat ett upprop under titeln
            Erkänn folkmordet 1915 för vad det är . I uppropet skriver forskarna
            följande: Undertecknarna av detta dokument anser inte att det
            finns någon tvekan om att massakrerna på de kristna och andra
            minoriteterna i det osmanska imperiet under första världskriget
            var ett folkmord. Även om forskningen måste och kommer att fortsätta,
            är den befintliga informationen övertygande och tillräcklig och
            måste erkännas som sådan.
          </note>
          <note>
            En av dessa forskare är Ove Bring, professor i internationell
            rätt på Försvarshögskolan här i Stockholm. Forskningen är tydlig,
            och jag håller helt med uppropets slutsats: Forskarna har gjort
            sitt jobb. Nu är det de politiska ledarnas tur att ta sitt ansvar
            genom att erkänna katastrofen för vad den är, nämligen folkmord.
          </note>
          <note>
            Det som skedde i östra Turkiet är en fruktansvärd tragedi och
            uppfyller alla kriterier för att räknas som folkmord enligt konventionen
            från 1948, vilken Bodil Ceballos nämnde i sitt anförande. Det
            är märkligt att inte erkänna folkmordet när 20 andra länder, varav
            10 EU-länder, redan har gjort det runt om i världen.
          </note>
          <note>
            Jag kom från USA i morse och har på nära håll kunnat följa hur
            USA:s utrikesutskott har erkänt att folkmordet i det osmanska
            riket är ett folkmord. Det hände för bara en vecka sedan, förra
            torsdagen. Där sade en utrikesledamot att han under sina 27 år
            i kongressen haft detta ämne uppe och alltid mötts av att det
            just nu inte är lämpligt att rösta för ett erkännande. Men han
            sade: Det kommer aldrig att bli en lämplig tidpunkt, och därför
            kommer jag att rösta för ett erkännande nu.
          </note>
          <note>
            Varför är det så viktigt för mig att få ett erkännande av detta
            folkmord i kammaren i dag? Först och främst för att det är ett
            folkmord. Antingen är det ett folkmord, eller så är det inte det
            det finns inget mitt emellan. Mycket inom politiken kan vara antingen
            eller, men detta är helt klart ett folkmord och ska erkännas som
            ett sådant, om än det hände för 95 år sedan. Det är moraliskt
            rätt att erkänna folkmordet, och den lämpliga tidpunkten är nu
            eftersom folkmord aldrig kan preskriberas.
          </note>
          <note>
            Det är viktigt för en försoningsprocess inom ett land att göra
            upp med sin historia. Att Turkiet också erkänner att det var ett
            folkmord och att man gör upp med denna sorgliga del av sin historia
            kommer att göra att landet försonas med sin minoritets- och ursprungsbefolkning.
          </note>
          <note>
            De länder som inte gör upp med sin historia lever med öppna sår
            som inte kan läkas. Därför var det så viktigt att Tyskland gjorde
            upp med sin fruktansvärda historia när det gäller Förintelsen.
            Det var Tyskland, inte Nazityskland, som gjorde upp med detta.
            Österrike är ett land som inte har gjort upp med sin del i Förintelsen,
            och Österrike har också problem med sin antisemitism.
          </note>
          <note>
            Erkännandet av sanningen om folkmordet 1915 är inte enbart en
            viktig fråga för de berörda minoriteterna utan även ett rätt steg
            i demokratiarbetet i ett Turkiet som vill bli medlem i EU. Det
            är också viktigt att Sverige som ett internationellt ansett land
            i fråga om demokrati och kamp för mänskliga rättigheter ska värna
            om sanningen i stället för att förneka den.
          </note>
          <note>
            Sedan jag kom in i riksdagen för tio år sedan har jag motionerat,
            debatterat, skrivit artiklar och haft seminarium och otaliga möten
            om att Sverige ska erkänna detta folkmord. Min tidigare riksdagskollega
            Margaretha Viklund, som sitter här i kammaren i dag, är en av
            oss kristdemokrater som under många år har kämpat för att Sverige
            ska erkänna folkmordet. Du har kämpat väl, Margaretha!
          </note>
          <note>
            Jag hoppas att alla de som drabbades av folkmordet eller är släkt
            med de drabbade och som lever i vårt land i dag de är så många
            som uppemot hundra tusen och alla andra som under alla år kämpat
            för ett erkännande av detta folkmord ska få uppleva att det går
            i uppfyllelse i vår kammare i dag. Jag vill rikta speciell uppmärksamhet
            mot de överlevande och anhöriga som i dag sitter på riksdagens
            läktare och tacka för att de har gjort sig mödan och kommit hit
            i dag. Tack ska ni ha!
          </note>
          <note>
            I tidningen Dagen var det i dag en artikel om en kvinna som man
            tror är ungefär 100 år. Hon heter Feride Rhawi, och hon säger
            att hon var ungefär fem år när hennes mamma mördades under folkmordet.
            Än i dag undrar Feride Rhawi varför det hände. Hon berättar vad
            som hände, hur hon gick med sina syskon och hur de flydde. Hon
            säger att de sökte sig till en kyrka, för deras enda hopp var
            tilliten till Gud. Det var sista gången hon såg sin mamma, och
            minnet av denna flykt är svagt.
          </note>
          <note>
            Hon avslutar med att säga att hennes sista önskan i livet denna
            kvinna är 100 år är att vi erkänner det hon har sett och upplevt.
            Jag känner igen precis dessa ord från överlevande från Förintelsen,
            och jag tror att det är viktigt att man som överlevande får just
            erkännandet att ens historia är sann och bekräftad. Därför kommer
            jag i dag att rösta för ett erkännande av folkmordet, och jag
            hoppas att det på det sättet blir en försoningsprocess och att
            vi kommer att uppleva ett närmande till denna tragedi.
          </note>
          <note>
            Jag yrkar alltså bifall till reservation 5.
          </note>
          <note>
            I detta anförande instämde Gulan Avci och Agneta Berliner (båda
            fp).
          </note>
          <note type="speaker">
            Anf. 126 JACOB JOHNSON (v):
          </note>
          <note>
            Fru talman! Dagens betänkande om Mellanöstern och Nordafrika
            tar upp några av de svåraste och viktigaste konflikterna på vår
            jord. Här står Palestinafrågan kanske allra främst. Det är en
            skam för världssamfundet att det palestinska folkets rättigheter
            ej respekteras och att Israel med USA:s goda minne och stöd kan
            fortsätta sitt förtryck genom ockupation av palestinska områden,
            fortsatta bosättningar på palestinsk mark, blockaden av Gaza med
            mera.
          </note>
          <note>
            Vänsterpartiets syn på konflikten är utvecklad i reservation
            1 i betänkandet, och jag står naturligtvis bakom detta. För tids
            vinnande avstår jag dock att yrka bifall till denna reservation.
          </note>
          <note>
            Fru talman! Trots att mycket sagts tidigare i debatten vill jag
            ta upp situationen för kurderna, detta folk som är större än de
            nordiska ländernas samlade befolkning men vars land nu i snart
            hundra år varit uppdelat och ingår i de fyra regionala stormakterna
            i området Turkiet, Iran, Irak och Syrien.
          </note>
          <note>
            Situationen för kurderna skiljer sig på många olika sätt i de
            olika länderna. I Turkiet har läget försämrats under det gångna
            året. I början av 2009 lanserade den turkiska regeringen den så
            kallade demokratiska öppningen, som gav förhoppning om en demokratisk
            dialog mellan regering och kurdiska företrädare i syfte att hitta
            en fredlig lösning för kurdernas demokratiska rättigheter i Turkiet.
          </note>
          <note>
            Redan i samband med lokalvalen i slutet av mars 2009, där jag
            för övrigt deltog som frivillig valövervakare, kom dock tydliga
            tecken på dubbla budskap från den turkiska statens sida då företrädare
            för Demokratiska samlingspartiet DTP arresterades och trakasserades
            på olika sätt samtidigt med den demokratiska öppningen. Den negativa
            utvecklingen fortsatte under hösten och kulminerade med den turkiska
            författningsdomstolens stängning av DTP strax före jul.
          </note>
          <note>
            I betänkandet skriver majoriteten att det svenska ordförandeskapet
            i EU på den tiden uttalade sin oro för utvecklingen och att det
            inträffade visar på behovet av en anpassning av Turkiets författning
            och lagstiftning till Venedigkommissionens rekommendationer liksom
            till Europakonventionen om de mänskliga rättigheterna. Jag kan
            instämma i detta men finner det anmärkningsvärt att Sverige och
            EU under det svenska ordförandeskapet inte reagerade skarpare
            mot Turkiet utan tvärtom öppnade nya förhandlingskapitel avseende
            Turkiets medlemsansökan omedelbart efter stängningen av DTP.
          </note>
          <note>
            Stängningen av DTP inträffade efter allmänna motionstidens utgång
            i höstas och är alltså inte beaktad i de motioner som behandlas
            i dag. Men i reservation nr 3 från Vänsterpartiet och Miljöpartiet
            föreslås, bland annat mot bakgrund av att det är många kurder
            som bor i Sverige och mot bakgrund av Sveriges aktiva närvaro
            i kurdernas hemländer, att Sverige i samarbete med de kurdiska
            organisationerna här i landet bör utforma en samlad strategi för
            att verka för kurdernas rättigheter. Jag står naturligtvis bakom
            detta men väljer även här att inte yrka bifall till reservationen.
          </note>
          <note>
            Fru talman! Hösten 2007 föreslog jag tillsammans med företrädare
            för fyra andra politiska partier i kammaren att Sverige skulle
            erkänna Anfalkampanjen mot kurderna 1988 under Saddam Husseins
            styre i Irak som ett folkmord. Vid behandlingen av motionen våren
            2008 fick dock denna motion en så kallad förenklad behandling
            i utrikesutskottet, varför förslaget om ett erkännande av Anfalkampanjen
            då som ett folkmord ej underställdes riksdagen för ställningstagande.
          </note>
          <note>
            Därför är jag glad att konstatera att det i detta betänkande
            finns en gemensam reservation från Vänsterpartiet och Miljöpartiet
            med innebörden att erkänna Anfalkampanjen som ett folkmord, och
            därför kan jag i dag yrka bifall, fru talman, till reservation
            nr 6.
          </note>
          <note>
            Ett svenskt erkännande av detta folkmord skulle vara ett stöd
            för efterlevande och skadade i samband med Anfalkampanjen och
            viktigt inte minst som en solidaritetshandling gentemot den stora
            gruppen kurder i vårt land.
          </note>
          <note>
            Anfalkampanjen 1988 som leddes av Saddam Husseins kusin Ali Hassan
            al-Majid, mer känd som kemiske Ali, inleddes redan 1987. Men det
            var först i februari 1988 som kemiske Ali beordrade den slutgiltiga
            omfattande kampanjen mot kurderna i de förbjudna områdena som
            varade till september samma år.
          </note>
          <note>
            Det exakta antalet är inte känt, men det rör sig enligt de flesta
            bedömare om närmare 200 000 dödade kurder. Den mest uppmärksammade
            händelsen under Anfalkampanjen var gasattacken mot Halabja den
            16 mars 1988 med drygt 6 000 dödsoffer. Vi menar från Vänsterpartiets
            sida att 16 mars för övrigt ska göras till internationell dag
            mot massförstörelsevapen.
          </note>
          <note>
            Enligt 1948 års konvention om förebyggande och bestraffning av
            folkmord avses med folkmord gärningar förövade i avsikt att helt
            eller delvis förinta en nationell, etnisk, rasmässigt bestämd
            eller religiös grupp. Det måste anses som helt klart att Anfalkampanjen
            uppfyller dessa kriterier, och därför bör Sveriges riksdag erkänna
            detta.
          </note>
          <note>
            Fru talman! Om några dagar högtidighålls runt om i världen och
            på många platser i Sverige offren för gasattacken i Halabja den
            16 mars 1988. Jag och många andra svenska politiker kommer att
            delta vid dessa minnesstunder. Veckan därpå kan vi i stället glädja
            oss tillsammans med våra kurdiska vänner då det kurdiska nyåret
            newroz firas. Genom sådana gemensamma möten mellan svenskar och
            kurder, med utvecklingsprojekt i kurdernas hemländer och på många
            andra sätt kommer jag och Vänsterpartiet att fortsätta arbetet
            för kurdernas demokratiska rättigheter.
          </note>
          <note>
            I detta anförande instämde Siv Holma (v).
          </note>
          <note type="speaker">
            Anf. 127 AGNETA BERLINER (fp):
          </note>
          <note>
            Fru talman! Jag har aldrig varit i Jerusalem. Men jag vill dela
            med mig av en bild därifrån som jag har fått berättad för mig.
            Det är bilden av Rudi som har restaurangen Armenian Tavern i Jerusalems
            armeniska kvarter. Varje dag går han från sitt hem till sin restaurang,
            och varje dag går han efter dagens värv tillbaka från restaurangen
            till sitt hem. Varje dag kantas hans väg av stora affischer, affischer
            som ropar ut sitt budskap om det glömda folkmordet 1915.
          </note>
          <note>
            För Rudi och alla dem som lever i de armeniska kvarteren i Jerusalem
            är lidandet synligt varje dag. För de armenier, syrianer och pontiska
            greker som lever på andra platser är smärtan från folkmordet 1915
            mer osynlig men därför inte mindre stark.
          </note>
          <note>
            Smärtan är stark varje dag. Om vi tillsammans gick en promenad
            i de armeniska kvarteren i Jerusalem kanske skulle vi få en större
            förståelse för att lidandet faktiskt lever kvar, nära 100 år efter
            folkmordet. Smärtan skulle kanske bli mer påtaglig när den blev
            synlig. Kanske skulle vi då också känna vilken upprättelse ett
            erkännande skulle innebära.
          </note>
          <note>
            Fru talman! Det finns få saker som vi är så känsliga för som
            förnekelse av Förintelsen. Det beror på att vi djupt inom oss
            känner och vet att ett förnekande osynliggör alla de judar som
            förföljdes, skändades och mördades. Deras lidande har varit synligt
            för oss. Deras smärta har varit nära, och därför reagerar vi så
            starkt på förnekelse av Förintelsen.
          </note>
          <note>
            Fru talman! Motsatsen till att förneka är att erkänna. Att erkänna
            är att acceptera att något existerar. Att erkänna är att offentligt
            berätta att man har en viss ståndpunkt.
          </note>
          <note>
            Fru talman! Massmordet på kristna minoriteter i samband med första
            världskriget i det osmanska riket drabbade främst armenier, assyrier/syrianer,
            kaldéer och pontiska greker. Det var en systematisk förföljelse
            då mer än en miljon armenier och någonstans mellan 250 000 och
            500 000 assyrier/syrianer och kaldéer och ungefär 350 000 pontiska
            greker mördades eller försvann. De flesta dödades under åren 19151916.
            Men förföljelserna och morden fortsatte ända fram till 1923. Större
            delen av det lilla fåtal som överlevde flydde landet.
          </note>
          <note>
            Folkmordet utfördes genom avrättningar och tvångsdeportationer.
            Människor brändes till döds, instängda i byggnader. Hundratusentals
            dog av hunger, törst och våld under påtvingade dödsmarscher. Kvinnor
            våldtogs, fördes bort, såldes på slavmarknader. Barn togs ifrån
            sina föräldrar, kyrkor och kristna monument förstördes. Offrens
            egendom och ägodelar konfiskerades. Människor blev systematiskt
            förföljda och mördade. De behöver få ett erkännande av att det
            var så. Förnekandet av folkmordet 1915 är anmärkningsvärt.
          </note>
          <note>
            Att erkänna övergreppen på de kristna i det osmanska riket som
            folkmord handlar för mig om respekt för minoriteter, om rätten
            att få utöva sin religion, om yttrandefrihet. Det handlar om alla
            människors lika värde, och det handlar för mig om att stå upp
            för att de mänskliga rättigheterna inte ska kränkas.
          </note>
          <note>
            Vi har hört många uttala sig i kammaren i dag om att ledande
            forskare inom historia och internationell rätt har kommit fram
            till att övergreppen på de kristna minoriteterna utgör folkmord
            enligt de kriterier som FN har ställt upp. Sveriges riksdag ska
            inte döma några skyldiga, och Sveriges riksdag ska inte pröva
            detta juridiskt. Nej, det ska vi inte. Det är inte det vi talar
            om i dag. Vi talar om att erkänna att folkmordet har ägt rum.
          </note>
          <note>
            Fru talman! Folkmord kan inte bara ses som en historisk händelse.
            Folkmord är brott mot mänskligheten, och det är allas vårt ansvar
            att minnas. Historien har betydelse för hur vi lever våra liv
            i dag. Förnekande är det sista steget i ett folkmord, och ett
            förnekande bereder vägen för framtida förtryck. Därför är det
            viktigt med officiella erkännanden. Att gömma och glömma begångna
            misstag är en väg mot att upprepa dem. Det gjorda kan aldrig göras
            ogjort, men vi kan erkänna det. Vi kan minnas, vi kan berätta
            och vi kan undervisa om det för att det inte ska upprepas.
          </note>
          <note>
            Fru talman! Det handlar inte om skuld. Det handlar om ansvar.
            Dagens politiker i Turkiet kan inte lastas för vad som hände 1915.
            De har ingen skuld i det som hände, men de har ett ansvar att
            inte förneka att det hände, för genom förnekande av folkmord förnekar
            man också det lidande som massmorden, deportationerna och utplånandet
            orsakade. Man förnekar den smärta som folkmordet 1915 fortfarande
            orsakar offrens barn och barnbarn, och förnekandet bäddar för
            nutida och framtida förtryck. Det finns också ett tydligt samband
            mellan erkännande och försoning. Utan erkännande är vägen till
            försoning svår.
          </note>
          <note>
            Fru talman! Vi är Sveriges folkvalda representanter. Vi kan välja
            att ta ställning i utrikespolitiska frågor eller välja att låta
            bli. Ett erkännande handlar i första hand, tycker jag, om de medmänniskor
            som utsattes för folkmordet, om deras ättlingar som bär folkmordets
            lidande med sig. Men det handlar också om oss, om vi väljer att
            ta ställning eller om vi väljer att inte göra det.
          </note>
          <note>
            Jag har för min del kommit fram till att just erkännandet är
            så viktigt att jag har bestämt mig för att ta ställning. Jag kommer
            därför i dag att rösta för att Sverige ska erkänna folkmordet
            på kristna minoriteter i Osmanska riket 1915 och åren framåt.
            Jag vill ge det ringa bidraget här från Sveriges riksdag till
            armenierna, syrianerna och de pontiska grekerna. Jag vill säga:
            Ja, jag har sett det brott som ni har utsatts för. Jag vill säga:
            Jag har sett ert lidande. Jag vill säga: Jag kan förnimma er smärta.
            Jag vill säga: Det här är inte ett brott bara mot er utan mot
            hela mänskligheten.
          </note>
          <note>
            Vi kan göra motsatsen till att förneka. Vi kan erkänna folkmordet
            1915.
          </note>
          <note>
            I detta anförande instämde Gulan Avci (fp), Annelie Enochson
            (kd) och Marianne Berg (v).
          </note>
          <note type="speaker">
            Anf. 128 ESABELLE DINGIZIAN (mp):
          </note>
          <note>
            Fru talman! Det har varit en lång och smärtsam eftermiddag, speciellt
            för mig som är svenskarmenier. Det har varit många kloka ord och
            resonemang, speciellt från mina kolleger på den rödgröna sidan,
            och jag har inte så mycket mer att tillägga än att instämma i
            vad de har sagt om att det faktiskt är dags att erkänna folkmordet
            i dag.
          </note>
          <note>
            Historien har gång på gång lärt oss att vi aldrig kan komma undan
            obehagliga sanningar genom att vara tysta. Sanningen har kommit
            ikapp oss och det är dags att se den.
          </note>
          <note>
            Jag vill vända mig till alla anhöriga och lyssnare och säga:
            Om det mot förmodan skulle bli så att det i dag, den 11 mars 2010,
            inte går igenom att folkmordet erkänns, så ge inte upp kampen
            för rättvisa. Snart ser vi också en ny regering.
          </note>
          <note>
            I detta anförande instämde Siv Holma och Amineh Kakabaveh (båda
            v) samt Bodil Ceballos (mp).
          </note>
          <note type="speaker">
            Anf. 129 LENNART SACRÉDEUS (kd):
          </note>
          <note>
            Fru talman! Jag tillhör motionärerna i denna synnerligen viktiga
            fråga. Jag sade här i denna kammare för något år sedan att debatten
            kommer att upprepas år efter år tills Sveriges nationella parlament,
            vår riksdag, slutgiltigt kommer att göra som många andra länder
            och erkänna folkmordet.
          </note>
          <note>
            Sverige har en utrikespolitisk tradition att utrikespolitiken
            ska drivas med bred förankring bland de folkvalda i Sveriges riksdag.
            Jag är fullständigt övertygad om att om ett år kommer det att
            finnas en överväldigande majoritet som inte finns i dag. Det kanske
            finns en majoritet redan i dag, men det skulle inte vara den bredd,
            den tyngd, den bärighet och den långsiktighet som ett beslut skulle
            innebära om ett år.
          </note>
          <note>
            Holger Gustafsson, Kristdemokraternas utrikespolitiske talesperson,
            sade i sitt kloka inlägg tidigare denna eftermiddag att Sverige
            som nation är på väg att erkänna folkmordet. När Sverige som nation
            erkänner folkmordet är det en styrka om minst fem och gärna ännu
            fler partier i bred enighet kan ställa sig bakom detta.
          </note>
          <note>
            Mitt kristdemokratiska parti har på ett unikt sätt tillsammans
            med Folkpartiet liberalerna i ett särskilt yttrande formulerat
            sig i folkmordsfrågan. Det heter bland annat följande: Mot bakgrund
            av de ovan redovisade ställningstagandena i våra respektive partier
            kan bedömningen av eventuella framtida motioner med likartad innebörd
            om riksdagens roll och ställningstaganden komma att bli en annan.
            Det innebär att Kristdemokraterna som parti tillsammans med Folkpartiet
            säger att inom en snar framtid kan ställningstagandet bli ett
            annat än det är i dag. Och denna mandatperiod finns det en överenskommelse
            som måste hållas.
          </note>
          <note>
            Centerpartiet skriver på samma sätt, genom Kerstin Lundgren i
            sitt särskilda yttrande, i det sista stycket: Utskottets ställningstagande
            utesluter inte att bedömningen vid en framtida prövning kan komma
            att bli en annan.
          </note>
          <note>
            Fru talman och riksdagsledamöter! Det är svårt att stå i en talarstol
            när man önskar ett politiskt beslut så snart som möjligt. Samtidigt
            är jag fast övertygad om att för det armeniska folket, för de
            syrianska, assyriska, kaldeiska och pontiska folken blir Sveriges
            röst, Sveriges stämma och Sveriges påverkan i denna fråga mycket
            starkare, tyngre och mer långsiktig om det finns en bred parlamentarisk
            majoritet i vår kammare. Det finns det inte i dag, men om ett
            år.
          </note>
          <note>
            Sverige som nation, fru talman, är på väg att erkänna folkmordet.
          </note>
          <note>
            I detta anförande instämde Eva Johnsson (kd).
          </note>
          <note>
            Överläggningen var härmed avslutad.
          </note>
          <note>
            11 § Beslut om ärenden som slutdebatterats den 10 mars
          </note>
          <note>
            Punkt 1
          </note>
          <note>
            Punkt 2
          </note>
          <note>
            Punkt 4
          </note>
          <note>
            Punkt 13
          </note>
          <note>
            Övriga punkter
          </note>
          <note>
            Punkt 2
          </note>
          <note>
            Punkt 4
          </note>
          <note>
            Punkt 7
          </note>
          <note>
            Punkt 8
          </note>
          <note>
            Punkt 11
          </note>
          <note>
            Övriga punkter
          </note>
          <note>
            12 § Beslut om ärende som slutdebatterats vid dagens sammanträde
          </note>
          <note>
            Punkt 6
          </note>
          <note>
            Punkt 8
          </note>
          <note>
            Punkt 9
          </note>
          <note>
            Övriga punkter
          </note>
          <note>
            13 § En jämställd arbetsmarknad regeringens strategi för jämställdhet
            på arbetsmarknaden och i näringslivet
          </note>
          <note>
            Föredrogs
          </note>
          <note type="speaker">
            Anf. 130 HANS BACKMAN (fp):
          </note>
          <note>
            Fru talman! I dag ska vi debattera ett betänkande som handlar
            om regeringens skrivelse om en jämställd arbetsmarknad och regeringens
            strategi för jämställdhet på arbetsmarknaden och i näringslivet.
            I ärendet behandlas också följdmotioner med anledning av skrivelsen
            och motioner med vissa relaterade frågor som har väckts under
            den allmänna motionstiden 2008/09 respektive 2009/10. Totalt 76
            motionsyrkanden behandlas.
          </note>
          <note>
            Regeringen har bedömt att det behövs en samlad strategi som anger
            övergripande och långsiktiga inriktningar för jämställdhetspolitiken
            inom arbetsmarknads- och näringslivsområdet under de kommande
            åren.
          </note>
          <note>
            I skrivelsen utgår regeringen från situationen i dag och bedömer
            att arbetet ska ha fyra inriktningar, nämligen
          </note>
          <note>
            Dessa inriktningar ska samlat utgöra en grund för samordning,
            analys, utformning och uppföljning av insatser inom det jämställdhetspolitiska
            området. Inriktningarna kan i huvudsak förverkligas inom ramen
            för de generella insatser som genomförs inom berörda politikområden.
          </note>
          <note>
            Utskottet framhåller i sitt ställningstagande värdet av en sammanhållen
            strategi för att hantera problemen med en bristande jämställdhet
            på arbetsmarknaden och i näringslivet. Utskottet uttalar sitt
            stöd för regeringens inriktningar för jämställdhetspolitiken inom
            arbetsmarknads- och näringslivsområdet och välkomnar den redovisning
            av genomförda insatser och resultat som regeringen avser att återkomma
            med till riksdagen 2011.
          </note>
          <note>
            Utskottet föreslår att skrivelsen läggs till handlingarna. Företrädarna
            för Socialdemokraterna, Vänsterpartiet och Miljöpartiet följer
            bland annat upp sina parti- och kommittémotioner med totalt 14
            reservationer och 5 särskilda yttranden. Härmed överlämnar jag
            betänkandet till debatt.
          </note>
          <note type="speaker">
            Anf. 131 ANN-CHRISTIN AHLBERG (s):
          </note>
          <note>
            Fru talman! Jag börjar med att yrka bifall till våra gemensamma
            reservationer nr 1 och 3.
          </note>
          <note>
            Fru talman! I måndags, den 8 mars, firade vi den internationella
            kvinnodagen. I år var det 100-årsjubileum. Vid den tiden, för
            100 år sedan, kämpade kvinnor för rösträtt. Som tur är har det
            hänt en hel del sedan dess. Jag funderar på om dessa kvinnor kunde
            tänka sig att vi 100 år senare skulle ha både rösträtt och en
            hel del mer, till exempel barnomsorg, äldreomsorg och en bra föräldraförsäkring.
            Det är några av de politiska beslut som har drivit på kvinnors
            och mäns möjlighet att förena arbetsliv med familjeliv. Även om
            många tycker att det är tufft att få vardagen att gå ihop tror
            jag att de kvinnor som för 100 år sedan kämpade för rösträtt hade
            tyckt att vårt land har kommit långt.
          </note>
          <note>
            I betänkandet behandlas en skrivelse från den moderatledda regeringen:
            En jämställd arbetsmarknad regeringens strategi för jämställdhet
            på arbetsmarknaden och i näringslivet . Rubriken låter bra. Men
            trots de 68 punkter som redovisas i skrivelsen presenteras ingen
            trovärdig strategi eller tydlig plan för hur utvecklingen i riktning
            mot ett jämställt arbetsliv ska drivas på. Det mest konkreta är
            att regeringen avser att återkomma först 2011.
          </note>
          <note>
            Vi socialdemokrater tycker att skrivelsen är ett spel för gallerierna.
            Skrivelsens rätta namn borde vara Regeringens strategi för hur
            vi tar från kvinnor och ger mer till män. För hur kan det bli
            mer jämställt med jobbskatteavdrag? Vi vet ju att männen har fått
            större skattelättnad än kvinnor. Hur kan det bli mer jämställt
            genom privatisering av apotek, vård och omsorg som ger många kvinnor
            sämre anställningstrygghet när det hela upphandlas av stora börsbolag?
            Hur kan det bli mer jämställt när man inför skattesubventionerade
            tjänster såsom hushållsnära tjänster? Kommer männen att ta en
            större andel av det obetalda hushållsarbetet eller omsorgen om
            barnen utifrån det? Hur kan det bli mer jämställt när regeringen
            försämrar a-kassan så att regelverket missgynnar kvinnor mycket
            mer än män? Och hur kan det bli mer jämställt när man försämrar
            våra trygghetssystem när vi blir sjuka eller om vi redan är sjuka
            eller skadade? Vi vet att detta drabbar kvinnor mycket mer än
            män.
          </note>
          <note>
            Det är bland annat detta som regeringen räknar upp som åtgärder
            för sin strategi för jämställdhet på arbetsmarknaden och i näringslivet.
            Jag säger det igen: Skrivelsens rätta namn borde vara Regeringens
            strategi för hur vi tar från kvinnor och ger mer till män.
          </note>
          <note>
            Fru talman! Ett jämställt arbetsliv skapas inte genom sänkta
            inkomstskatter där sänkningen är betydligt mindre för låginkomsttagare.
            Lägg därtill att sjukskrivna och pensionärer betalar högre skatt.
            De som har sämst inkomst oavsett om det gäller lön, pension eller
            ersättning på grund av sjukdom eller arbetslöshet är kvinnorna,
            som därigenom återigen missgynnas.
          </note>
          <note>
            Vi socialdemokrater anser att en egen lön och möjlighet till
            egen försörjning i grunden handlar om möjlighet till självständighet
            och frihet. Orättvisor i arbetslivet bidrar till att klyftor mellan
            kvinnor och män består hela livet ut. Arbetslivet är inte jämlikt.
            Som det ser ut i dag har kvinnor och män väldigt olika arbetsvillkor,
            och orättvisorna är stora. Kvinnor dominerar bland dem som har
            tidsbegränsade anställningar, timanställningar och deltidstjänster.
            Det arbete som i dag domineras av kvinnorna värderas mycket lägre
            än det arbete som domineras av män.
          </note>
          <note>
            För varje hundralapp en man tjänar får en kvinna i Sverige 84
            kronor i lönekuvertet. Det är inte så vi socialdemokrater vill
            ha det. Ett av Sveriges kända varumärken är, eller har varit,
            att vi är ett land som är jämställt mellan kvinnor och män. Men
            det är en sanning som inte stämmer längre, för Sverige har redan
            halkat efter i internationella jämförelser och kommer med allra
            största sannolikhet att halka efter ytterligare med den här regeringens
            politik och strategier för jämställdhet.
          </note>
          <note>
            Fru talman! Vi socialdemokrater anser att näringslivet har visat
            en uppenbar oförmåga och ovilja att genom egna initiativ se till
            att styrelseuppdragen fördelas jämnt mellan kvinnor och män. Tvärtemot
            regeringens bedömning anser vi att tiden är kommen för tuffare
            åtgärder mot kvinnors underrepresentation i bolagsstyrelser. Så
            länge bolagsstyrelserna själva inte tar sitt ansvar måste vi politiker
            ta ansvar och agera för en förändring.
          </note>
          <note>
            Vi socialdemokrater har satt ned foten i frågan. Vi är beredda
            att ta fajten för välutbildade och kompetenta kvinnor som vill
            vara med och ta en del av makten och även inflytandet i bolagsstyrelserna.
            Det är en demokratifråga. Det måste ändå avspegla sig även i bolagsstyrelserna
            att vi är ungefär 50 procent kvinnor och 50 procent män i vårt
            land.
          </note>
          <note>
            Vi vet att kvinnor har högre utbildning och kompetens, och vi
            vet hur tokigt det kan se ut. Ett exempel är Andersindexet. Det
            är vanligare att en person som heter Anders i förnamn är börs-vd
            än att en kvinna är det. Det kan till och med handla om namnet.
            Av Stockholmsbörsens 254 bolag leds 15 stycken av personer vilkas
            namn är Anders. Endast fyra leds av kvinnor. Det handlar inte
            om kompetens, utan det handlar om att man väljer män framför kvinnor.
          </note>
          <note>
            Sambandet mellan ojämställdhet i arbetslivet och snedfördelningen
            av föräldraledigheten är uppenbar. Kvinnor tar ut den övervägande
            delen av de betalda föräldraförsäkringsdagarna. Det leder till
            negativa konsekvenser för kvinnor när det gäller rekrytering,
            befordran, löneutveckling i arbetslivet och pension. Det är något
            som påverkar kvinnor i hela deras liv.
          </note>
          <note>
            Vår ambition är att uttaget av föräldraledigheten ska vara mer
            jämställt. Enligt TCO:s senaste pappaindex tar det 51 år tills
            mammor och pappor kommer att dela lika om det ska gå i den takt
            det gör i dag. Det är antagligen fler än jag här i kammaren som
            inte får uppleva det.
          </note>
          <note>
            Vi vet att kvinnor som grupp också diskrimineras på arbetsmarknaden
            för att de blir föräldrar, oavsett om de kommer att få barn eller
            ej, medan män premieras vid föräldraskap. När barnet kommer ökar
            lönegapet snabbt.
          </note>
          <note>
            Om regeringen menar att man vill ha jämställda arbetsvillkor
            måste man våga ta ställning för att kvinnor ska ha samma rättigheter
            som män, och då krävs det politiska beslut.
          </note>
          <note>
            Saker som kan förbättra jämställdheten i arbetslivet är heltider,
            bra anställningsvillkor, bra försäkringssystem, en bra välfärd
            som är till för alla och inte bara för dem som är rika och kvinnlig
            representation även i bolagsstyrelser.
          </note>
          <note>
            För att man ska orka med arbetsliv och familjeliv krävs en bra
            arbetsmiljö. För att underlätta arbete på obekväm arbetstid måste
            vi också se över möjligheterna till barnomsorg på kvällar, helger
            och nätter.
          </note>
          <note>
            Avslutningsvis vill jag säga att vår vision är ett Sverige där
            varken kvinnor eller män begränsas av sitt kön inte på arbetsmarknaden
            och inte i livet i övrigt. Kvinnor och män ska ha samma makt att
            forma samhället och sina liv.
          </note>
          <note type="speaker">
            Anf. 132 JOSEFIN BRINK (v):
          </note>
          <note>
            Fru talman! Vänsterpartiets politik genomsyras av ambitionen
            att åstadkomma jämställdhet mellan kvinnor och män. Vi betraktar
            de strukturella orättvisor som råder mellan kvinnor och män som
            oacceptabla inskränkningar i människors frihet och som ett demokratiskt
            underskott. Målet med vår jämställdhetspolitik är att kön ska
            upphöra att vara en faktor som begränsar individers möjlighet
            till makt och inflytande över det egna livet och över samhällsutvecklingen.
          </note>
          <note>
            Den verklighetsbeskrivning som görs i inledningen till regeringens
            skrivelse om jämställdhet i arbetsliv och näringsliv är det därför
            ganska lätt att i huvudsak ställa sig bakom. Här konstateras att
            den sneda fördelningen mellan betalt och obetalt arbete är en
            grundläggande orsak till kvinnors svagare ställning på arbetsmarknaden
            och en bidragande orsak till kvinnors sämre hälsa. Vidare beskrivs
            hur arbetsmiljön i kvinnodominerade yrken är eftersatt både i
            forskning och i praktik. Här beskrivs de tydliga könsaspekterna
            av deltidsarbete och otrygga visstidsanställningar liksom det
            faktum att det främst är kvinnor som tvingas öka sitt obetalda
            omsorgsarbete när den gemensamt finansierade välfärden inte räcker
            till.
          </note>
          <note>
            Sammanfattningsvis är det fördelningen av resurser som tid, inkomst,
            makt och inflytande som är det huvudsakliga och grundläggande
            problemet som måste åtgärdas om vi ska nå målet om jämställdhet
            i arbetslivet. I den delen är skrivelsen som sagt på det hela
            taget ganska bra.
          </note>
          <note>
            Det märkliga är att när man sedan läser vidare och kommer fram
            till den del i skrivelsen där regeringen beskriver sin egen strategi
            kan man se att den faktiskt inte innehåller några substantiella
            förslag som svarar mot den här beskrivningen. I stället är det
            uppenbart regeringens politik omfördelat resurser på ett sätt
            som ökat klyftorna mellan kvinnor och män.
          </note>
          <note>
            Den samlade effekten på inkomstskillnaderna mellan kvinnor och
            män av regeringens skattesänkningar beskrivs däremot inte i den
            här skrivelsen. Inte heller beskrivs effekterna av försämringarna
            av sjukförsäkringen, föräldraförsäkringen och a-kassan. Det kan
            man ju förstå eftersom facit av dessa reformer efter tre år blev
            att inkomstklyftan mellan kvinnor och män ökade med drygt 1 000
            kronor i månaden. Det har skett trots att ingenting har hänt med
            lönenivån. Det är regeringens reformer som har orsakat de ökade
            klyftorna.
          </note>
          <note>
            I skrivelsen försöker regeringen sig på att hävda att de här
            försämringarna, som har drabbat kvinnor hårdare än män, i själva
            verket innebär förbättringar eftersom de antas eller påstås leda
            till att fler kvinnor ska få jobb. Det är i sig självt en minst
            sagt egendomlig argumentation. Kvinnor ska alltså vara glada för
            att bli utförsäkrade ur sjukförsäkringen eller bli av med rätten
            till a-kassa och glädjas åt att medan män har fått tusenlappar
            i skattesänkningar har de åtminstone fått ett par hundra.
          </note>
          <note>
            Och ännu värre blir det när man läser den senaste arbetskraftsundersökningen
            från Statistiska centralbyrån som visar att kvinnors ställning
            på arbetsmarknaden har försämrats betydligt mer än mäns trots
            att krisen, som vi alla drabbats av, framför allt har slagit mot
            mansdominerade sektorer. I dag ligger arbetslösheten för kvinnor
            1 procentenhet över mäns. Sysselsättningsgraden har minskat mer
            för kvinnor än för män. Andelen deltidsarbetslösa kvinnor har
            ökat något jämfört med för ett år sedan. Antalet kvinnor som står
            utanför arbetsmarknaden har ökat med 45 000 på ett år medan motsvarande
            siffra för män är 2 000.
          </note>
          <note>
            Sammantaget är det skriande uppenbart att regeringens politik
            har lett till ökade, inte minskade, klyftor mellan kvinnor och
            män och att de resultat som de ökade klyftorna motiveras med i
            skrivelse, nämligen ökad relativ sysselsättning, i stället har
            visat sig leda till det motsatta, det vill säga minskad sysselsättning
            för kvinnor relativt män.
          </note>
          <note>
            Frågan om detta är ett misslyckande eller en medveten strävan
            får väl besvaras av de borgerliga företrädarna i den här debatten.
          </note>
          <note>
            Fru talman! Vänsterpartiet menar att det är uppenbart att det
            behövs en nystart för jämställdhetspolitiken. Det behövs en nystart
            som innebär att jämställdhetsperspektivet genomsyrar hela politiken
            på alla områden där de problem som beskrivs så träffande i skrivelsens
            första del adresseras med konkreta och målinriktade åtgärder.
          </note>
          <note>
            Vi har en lång rad förslag på sådana åtgärder som vi har presenterat
            i motioner och i vårt budgetalternativ här i riksdagen. Låt mig
            uppehålla mig vid några av dem.
          </note>
          <note>
            Tillgången till gemensamt finansierade välfärdstjänster är avgörande
            för att både kvinnor och män ska kunna förvärvsarbeta. Utbyggnaden
            av barn- och äldreomsorgen var det som gjorde det möjligt för
            kvinnor att på bred front ta steget ut i arbetslivet för 3040
            år sedan. Dessa välfärdstjänster är precis lika avgörande i dag
            för kvinnors möjligheter att arbeta och starta företag på lika
            villkor. Därför är det ett hot mot jämställdheten att bristerna
            i den här välfärdssektorn blir allt tydligare.
          </note>
          <note>
            Som regeringen själv konstaterar i skrivelsen har den försämrade
            tillgången till äldreomsorg redan lett till att allt fler anhöriga
            tvingas ta över ansvaret för omsorgen om sina äldre. Det är i
            huvudsak kvinnor, framför allt kvinnor ur arbetarklassen och invandrade
            kvinnor, som axlar det här ansvaret. De betalar priset för det
            genom att gå ned i arbetstid eller helt och hållet sluta arbeta.
            Under en livstid innebär det en stor förlust i inkomster som följer
            med ända in i pensionen.
          </note>
          <note>
            I takt med att antalet äldre blir allt fler måste vi framöver
            välja om ansvaret för att erbjuda våra gamla det stöd och den
            hjälp som de behöver ska delas solidariskt, utföras som betalt
            och solidariskt finansierat arbete, eller om det är kvinnorna
            som ska återgå till att göra det oavlönat. För oss i Vänsterpartiet
            är det valet helt självklart.
          </note>
          <note>
            Också barnomsorgen behöver förbättras och anpassas till hur människor
            faktiskt lever. I dag jobbar allt fler på kvällar, nätter och
            helger. Samhället ställer allt högre krav på dygnet-runt-service.
            Hälften av alla kvinnor och en tredjedel av alla män i LO-yrkena
            arbetar på kvällar, nätter och helger, och många av dem är småbarnsföräldrar.
            I långt fler än hälften av landets kommuner saknas emellertid
            tillgång till barnomsorg på dessa arbetstider. Om vi menar allvar
            med att det ska gå att kombinera föräldraskap och jobb måste barnomsorgen
            anpassas till hur arbetslivet utvecklas. Kommunernas skyldighet
            att erbjuda barnomsorg måste därför utvidgas till att också omfatta
            alla de barn vars föräldrar jobbar utanför kontorstid.
          </note>
          <note>
            Välfärdstjänsterna är inte bara en förutsättning för en jämställd
            arbetsmarknad. Vården, skolan och omsorgen är också arbetsplatser
            för hälften av landets kvinnor. Arbetsvillkoren är, skamligt nog,
            inte mycket bättre där än i den privata tjänstesektorn. Lönenivån
            är ofta låg och deltider och otrygga anställningar är vanliga.
          </note>
          <note>
            Lösningen på dessa problem ligger dock inte i att låta vinstdrivande
            företag ta över verksamheterna, vilket den borgerliga regeringen
            gör gällande. Tvärtom är personalneddragningar och ännu fler deltider
            och timvikariat standard då äldreboenden och förskolor tas över
            av privata företag. Det är i sig ganska logiskt eftersom den enda
            stora kostnaden i omsorgsverksamheten är just personalen, och
            om det ska bli några vinstmarginaler är det där man måste spara
            in.
          </note>
          <note>
            Därför menar vi att kommersialiseringen av välfärdstjänsterna
            per definition gör det svårare att uppnå bättre löner och arbetsvillkor
            i den skattefinansierade välfärden. Det finns inga gratisluncher.
            Om de anställda i vården, skolan och omsorgen ska kunna erbjudas
            bättre löner och bättre arbetsvillkor är det därför mer resurser
            och ett ansvarstagande arbetsgivarskap som krävs. Det är så vi
            i Vänsterpartiet vill skapa bättre villkor för välfärdsarbetarna.
          </note>
          <note>
            Fru talman! I skrivelsen konstateras att deltidsarbete och otrygga
            visstidsanställningar såsom behovsanställning och timvikariat
            framför allt är ett problem för kvinnor. Det är ett uttryck för
            ett strukturellt problem som är mycket svårt för enskilda människor
            att lösa på egen hand. Arbetslivet är i hög grad organiserat utifrån
            att kvinnor jobbar deltid och kan ringas in vid behov. Det leder
            till att de flesta människor organiserar sitt privatliv med hänsyn
            till detta, vilket i sin tur förstärker arbetsgivarnas beteende,
            och så vidare i en ond cirkel.
          </note>
          <note>
            Regeringen menar i sin skrivelse att detta komplexa problem kan
            lösas med jobbskatteavdraget eftersom det gör det mer lönsamt
            för kvinnor att gå upp i arbetstid. Regeringen menar därmed att
            problemet med deltidsarbete beror på bristande ekonomiska incitament
            för kvinnor att gå upp till heltid. Om det verkligen vore fallet
            borde rimligen lika många män som kvinnor ha jobbat deltid och
            varit timvikarier innan jobbskatteavdraget infördes. Men så var
            det inte. Det beror på att orsaken till problemet inte är marginalskatteeffekterna,
            utan orsaken till problemet är ojämn arbetsfördelning i hemmet
            och arbetsgivares ovilja att erbjuda heltider och trygga jobb
            åt kvinnor.
          </note>
          <note>
            Om dessa problem ska lösas måste därför arbetsmarknaden omstruktureras,
            och det måste ske en omfördelning av ansvaret för barn och hemarbete.
            Vi föreslår därför en skärpning av lagstiftningen som stärker
            rätten till heltid och begränsar de otrygga visstidsanställningarna.
            Vi föreslår också att föräldraförsäkringen görs individuell så
            att kvinnor och män ges samma ansvar för föräldraskapet. Det skulle
            utjämna oddsen mellan kvinnor och män på arbetsmarknaden och tvinga
            arbetsgivare att acceptera att vuxna människor, oavsett kön, ofta
            också är föräldrar, vilket man måste ta hänsyn till.
          </note>
          <note>
            Fru talman! Vänsterpartiet har en lång rad ytterligare förslag
            och reservationer i detta betänkande, och jag står självfallet
            bakom dem alla, men för att spara tid nöjer jag mig med att yrka
            bifall till reservationerna 1 och 3.
          </note>
          <note type="speaker">
            Anf. 133 ULF HOLM (mp):
          </note>
          <note>
            Fru talman! För några dagar sedan var det internationella kvinnodagen
            och det var också hundraårsjubileum i år. I princip allt har blivit
            bättre för kvinnorna de senaste hundra åren, men utvecklingen
            går sakta och de senaste åren har framstegen stagnerat. I vissa
            fall har utvecklingen till och med gått bakåt. Regeringens ekonomiska
            politik förstärker den konservativa synen på kvinnor och män.
            Gapet mellan kvinnors och mäns löner har ökat med mer än 1 000
            kronor i månaden under den senaste mandatperioden. 60 procent
            av regeringens skattesänkningar har gått till männen. Kraven på
            lönekartläggning hos arbetsgivare har sänkts. Listan kan göras
            lång, men en gemensam nämnare är att regeringens politik missgynnat
            kvinnorna.
          </note>
          <note>
            Fru talman! En uppföljning av handlingsplanen för en jämställd
            arbetsmarknad är efterlängtad. Det var de rödgröna partierna som
            tog initiativet till en sådan under den förra mandatperioden.
            Sedan dess, under den nuvarande borgerliga regeringen, tycks dock
            frågan ha legat i träda. Regeringen beskriver sin handlingsplan
            mycket väl, och statistiken från Statistiska centralbyrån talar
            sitt entydiga språk. Kvinnor diskrimineras på grund av kön på
            alla nivåer i arbetslivet, något som dessutom får konsekvenser
            för kvinnor i övrigt, bland annat i form av en stor andel långtidssjukskrivningar,
            mindre inflytande i näringslivet och lägre pensioner. Enligt Statistiska
            centralbyrån utför kvinnor 25 procent mer obetalt arbete i hemmen
            än män. Regeringen lägger dock inte fram några skarpa förslag
            utan ber att få återkomma 2011.
          </note>
          <note>
            Utvecklingen går sakta men säkert i rätt riktning, men det tar
            tid, mycket lång tid. Det kan vi i Miljöpartiet inte acceptera.
            Regeringen verkar fortfarande tro att problemen som finns på en
            strukturell nivå kan lösas genom individuella lösningar. Det tror
            inte vi från Miljöpartiets sida. Miljöpartiet föreslår därför
            åtgärder mot de strukturella problem som gör att kvinnor diskrimineras.
          </note>
          <note>
            Fru talman! Först och främst gäller det kravet på jämställda
            löner. Egen lön, möjlighet till egen försörjning, handlar i grunden
            om möjlighet till självständighet och frihet. En lägre värdering
            av kvinnors arbete och yrkesval gör att kvinnor begränsas i löneutvecklingen
            och karriärmöjligheterna. Kvinnor får lägre lön och lägre pension.
            Kvinnors lägre lön och långsamma löneutveckling i kombination
            med huvudansvaret för hem och familj är påtagliga faktorer i det
            icke-jämställda samhället. Således är åtgärder för jämställda
            löner helt avgörande för att åstadkomma ett jämställt samhälle.
            Det finns en löneskillnad mellan kvinnor och män på 7 procentenheter
            som inte kan förklaras på annat sätt än att traditionellt kvinnliga
            yrken värderas lägre och lönesättande chefer bär på ojämställda
            värderingar.
          </note>
          <note>
            Såväl inom offentlig som privat sektor måste arbetsgivare ta
            sitt ansvar för jämställda löner. Miljöpartiet anser att regeringen
            ska ta initiativ till ett handslag med de fackliga organisationerna
            och arbetsgivarorganisationerna med målet att få bort könsrelaterade
            löneskillnader. Offentlig och privat sektor måste upprätta lönekartläggningar
            för att påvisa åtgärder och förhindra osakliga löneskillnader
            mellan män och kvinnor. Detta tillsammans med planer för jämställda
            löner och jämställdhetsarbete är några av våra viktigaste verktyg
            för att åtgärda ojämställda löner.
          </note>
          <note>
            Den borgerliga regeringen har emellertid starkt försämrat lagens
            krav på upprättande av lönekartläggning, planer för jämställda
            löner samt jämställdhetsarbete. Den borgerliga regeringen ändrade
            reglerna för lönekartläggning från att tidigare alla arbetsgivare
            hade skyldighet att upprätta lönekartläggning varje år till att
            enbart behöva göra det vart tredje år. Dessutom ändrade regeringen
            kravet på upprättande av jämställdhetsplan samt handlingsplan
            för jämställda löner till att gälla enbart arbetsgivare med fler
            än 25 anställda och att lönekartläggning endast behöver genomföras
            vart tredje år. Före denna förändring skulle arbetsgivare med
            fler än tio anställda upprätta jämställdhetsplan och handlingsplan
            för jämställda löner. Denna försämring av jämställdhetslagens
            krav på jämställdhetsplan och handlingsplan för jämställda löner
            innebär att 2025 procent av arbetstagarna inte omfattas av jämställdhetsinsatserna.
            Det innebär att 21 000 färre företag som tillsammans har 300 000350
            000 anställda inte behöver upprätta handlingsplan för jämställda
            löner och jämställdhetsplan.
          </note>
          <note>
            Miljöpartiet vill därför återgå till den tidigare jämställdhetslagens
            krav om att arbetsplatser måste upprätta lönekartläggning varje
            år. Vi vill också att handlingsplan för jämställda löner och jämställdhetsplan
            ska upprättas varje år på arbetsplatser med fler än tio arbetstagare.
          </note>
          <note>
            Fru talman! Ofrivilligt deltidsarbete är en kvinnofälla. Det
            slår Gertrud Åström fast i utredningen Makt att forma samhället
            och sitt liv . Det är också Miljöpartiets uppfattning. Det är
            orimligt att den samhälleliga normen för anställningsform utgår
            från kön. I många branscher är det fullständigt självklart att
            erbjuda heltidsanställning till män medan det är mycket vanligt
            att kvinnor är hänvisade till deltidsanställning. Att Miljöpartiet
            står bakom kravet om allas rätt till heltid betyder inte att vi
            vill avveckla allt deltidsarbete, men vår grundinställning är
            att det i mycket högre grad än i dag ska finnas en heltidsanställning
            i botten. Att det sedan finns många som av olika anledningar vill
            eller behöver arbeta deltid är en helt annan sak. Vår inställning
            kan således formuleras: rätt till heltid med möjlighet till deltid.
          </note>
          <note>
            Fru talman! Miljöpartiet föreslår en utbyggd föräldraförsäkring.
            Den ska vara tredelad så att en tredjedel disponeras av vardera
            föräldern och en tredjedel är överlåtbar mellan föräldrar eller
            till annan nära vuxen. Det ger verkliga förutsättningar för män
            att ta ett jämställt helhetsansvar för ett liv med både hem, anhöriga
            och arbete.
          </note>
          <note>
            Fru talman! Det finns också ett behov av barnomsorg på kvällar,
            nätter och helger. Alltför länge har politiken utgått från att
            alla familjer är klassiska så kallade kärnfamiljer. Det finns
            därför en lång rad lagar och regler som måste moderniseras. Många
            ensamstående föräldrar behöver ökat stöd och förbättrad tillgänglighet
            till barnomsorg.
          </note>
          <note>
            När förskolan stänger kl. 18 förväntas den förälder som arbetar
            kvällstid ha en partner hemma som kan ta hand om barnen. Så ser
            inte verkligheten ut för många i dag. Dels finns det många ensamstående,
            dels kan båda föräldrarna ha arbetspass på kvällar, nätter eller
            helger. Miljöpartiet vill därför att det införs en rättighet till
            barnomsorg på kvällar, nätter och helger.
          </note>
          <note>
            Fru talman! Tvärtemot regeringens bedömning anser Miljöpartiet
            att tiden är kommen för åtgärder mot underrepresentationen av
            kvinnor i bolagsstyrelser. För tio år sedan fanns det 5,6 procent
            kvinnor i börsbolagsstyrelser. Motsvarande siffra för 2005 var
            17 procent. I dag ligger nivån fortfarande under 20 procent.
          </note>
          <note>
            I Norge infördes en lag om kvotering till börsbolagens styrelser
            där krav ställdes på minst 40 procent kvinnliga styrelseledamöter,
            annars skulle bolaget tvångsupplösas. Det gick. Det är inget bolag
            som har tvångsupplösts i Norge, utan där har man nu 40 procent
            kvinnor i styrelserna. Det saknas inte kompetens bland kvinnor
            i Sverige, utan problemet är att de inte blir invalda i bolagsstyrelser.
          </note>
          <note>
            Kvotering är ett instrument som används när alla andra medel
            är uttömda. Miljöpartiet har länge krävt kvotering till bolagsstyrelser,
            men hittills har inget hänt. Miljöpartiet anser att så länge bolagsstyrelserna
            inte själva tar sitt ansvar måste lagstiftaren arbeta för jämställdhet.
            Sverige bör således införa en lag om kvotering som kräver att
            minst 40 procent av styrelseplatserna i bolagsstyrelser ska vara
            fördelade till underrepresenterat kön.
          </note>
          <note>
            Fru talman! Det är hög tid att mer aktivt diskutera mannens del
            och ansvar i jämställdhetsarbetet. Det stora problemet med att
            aktivt driva jämställdhetspolitiken vidare är alla de tysta männen,
            de som inte är beredda att resa sig upp och tala för ökad jämställdhet.
            Ju fler män som aktivt engagerar sig, desto mindre blir motståndet.
          </note>
          <note>
            Därför anser Miljöpartiet att det är viktigt att män på alla
            nivåer involveras i jämställdhetsarbetet och att regeringen stimulerar
            en sådan utveckling. Män bör även i högre grad involveras i kampen
            mot prostitution och slaveri, och särskilda insatser bör göras
            för att få män att på bred front ta avstånd från denna maktutövning.
          </note>
          <note>
            Fru talman! Jag står givetvis bakom samtliga reservationer från
            Miljöpartiet och de gemensamma vi har tillsammans med Socialdemokraterna
            och Vänstern, men för tids vinnande yrkar jag bifall endast till
            reservationerna 1 och 3.
          </note>
          <note type="speaker">
            Anf. 134 HILLEVI ENGSTRÖM (m):
          </note>
          <note>
            Fru talman! Sedan alliansen vann valet 2006 har en historisk
            kraftsamling skett för ökad jämställdhet i Sverige. Jämställdhetspolitiken
            har under perioden 20072010 genomgått en avsevärd ambitionshöjning
            och tillförts resurser som dramatiskt skiljer sig från tidigare
            regeringars satsningar på området.
          </note>
          <note>
            Ett nytt departement har inrättats med uppdrag att samordna och
            leda regeringens ambitiösa arbete för ökad och förbättrad jämställdhet
            inom alla politikområden. Tiodubblingen av anslaget från ca 40
            miljoner kronor per år under den tidigare socialdemokratiska regeringen
            till nu ungefär 400 miljoner kronor per år har gjort det möjligt
            att ta ett samlat grepp inom flera områden.
          </note>
          <note>
            Regeringen har beslutat om en ny strategi för jämställdhet på
            arbetsmarknaden och i näringslivet. Strategin, som är anledningen
            till dagens debatt, beskriver hur regeringens samlade politik
            stärker jämställdheten. Den innehåller dessutom särskilda åtgärder
            på 235 miljoner kronor som finansieras av jämställdhetsanslaget.
          </note>
          <note>
            I strategin finns 68 konkreta åtgärder som alla har till syfte
            att leda mot målen som är:
          </note>
          <note>
            Följande är ett axplock ur dessa 68 åtgärder. Det har inrättats
            en delegation för jämställdhet i skolan. Det har inletts satsningar
            på kvinnors företagande. Det har också inletts satsningar mot
            våld på arbetsplatsen. Som exempel har Arbetsmiljöverket fått
            i uppdrag att genomföra en särskild satsning på våldsutsatthet
            på arbetsplatser.
          </note>
          <note>
            Satsningar sker också för att minska kvinnors sjukfrånvaro och
            arbetsrelaterade sjukdomar.
          </note>
          <note>
            Vi har infört en utökad rätt till tillfällig föräldrapenning
            som framför allt gynnar ensamstående föräldrar. Det innebär att
            man kan låta sitt barn vårdas av någon annan person när barnet
            är sjukt.
          </note>
          <note>
            Skattelättnader för hushållsarbete, det så kallade RUT-avdraget,
            är ytterligare en åtgärd, likaså jämställdhetsbonusen.
          </note>
          <note>
            Det finns också åtgärder för jämnare könsfördelning på lärarutbildningen.
            I strategin nämns också en analys av män och jämställdhet. Där
            förväntar vi oss utredningsdirektiv under året.
          </note>
          <note>
            Regeringens satsning är stor både materiellt och ekonomiskt.
            Därför är det nödvändigt att regeringen noga följer och återkommer
            till riksdagen 2011 som utlovat med en redovisning av resultaten.
          </note>
          <note>
            Fru talman! Det finns fortfarande betydande problem inom detta
            område i ett av världens mest jämställda länder. Ett av de grövsta
            exemplen på vårt ojämställda samhälle är det våld och de hot och
            trakasserier som många kvinnor faller offer för. Jag menar det
            våld som sker på den plats där kvinnor borde känna sig särskilt
            trygga och säkra, det vill säga i hemmet, och där den som borde
            skydda och ge kärlek till kvinnan i stället blir en våldsförövare.
            När hemmet blir en brottsplats och kvinnor blir utsatta för våld
            krävs det ännu mer av samhället.
          </note>
          <note>
            Dessa frågor tar vi i alliansen på stort allvar. Vi har bland
            annat genomfört en ambitiös handlingsplan för att bekämpa mäns
            våld mot kvinnor, hedersrelaterat våld och förtryck samt våld
            i samkönade relationer. Just nu pågår 56 aktiva åtgärder. Brottsförebyggande
            rådet har till uppgift att gå igenom och återkomma med resultat
            för dessa åtgärder, men redan nu kan vi se i en delrapport från
            Brå att åtgärderna har gett positiva resultat.
          </note>
          <note>
            Det finns även andra frågor som bekymrar mig. Jag tänkte framför
            allt lyfta fram ojämställdheten i arbetslivet när det gäller deltidsanställningar.
            Inom kommuner och landsting, där vi politiker har arbetsgivaransvaret,
            sysselsätts ungefär 1,1 miljon människor. 80 procent av de anställda
            i kommuner och landsting är kvinnor. Där vi politiker är ansvariga
            är vi inte speciellt bra på arbetsgivarrollen, och det är något
            som vi måste förbättra och erbjuda framför allt kvinnor heltidstjänstgöring
            om de önskar det.
          </note>
          <note>
            Tidigare i dag har vi hört, och jag kan understryka, att ofrivillig
            deltid är något negativt ur en mängd olika aspekter. Det är också
            en viktig fråga i årets avtalsförhandlingar mellan arbetsmarknadens
            parter. Jag och Moderaterna förväntar oss att man tar den här
            frågan på stort allvar.
          </note>
          <note>
            Även kvinnor måste kunna försörja sig på sin egen lön och inte
            vara beroende av vare sig samhället eller sin partner för att
            klara vardagen. För att man ska klara vardagen och få en bättre
            ekonomi är jobbskatteavdraget viktigt speciellt för dem med mindre
            inkomster.
          </note>
          <note>
            Det är sant som sägs att skillnaden i inkomst mellan män och
            kvinnor har ökat. Det finns en anledning till det. Det handlar
            om kvinnors lägre förvärvsfrekvens och större frånvaro från arbetsmarknaden.
            Kvinnor har varit sjukskrivna 50 procent mer än män. Det är något
            som vi försöker komma till rätta med genom bland annat rehabiliteringskedjan
            och de ändrade reglerna.
          </note>
          <note>
            Det är bland annat kvinnors deltidsfrånvaro och kvinnors segregerade
            arbetsmarknad som är skäl till att de har lägre inkomst. Det är
            också sant att tre av fyra skattesänkarkronor har gått till dem
            med inkomster under 30 000 kronor; där finns många kvinnor. För
            ett vårdbiträde har det inneburit ytterligare en månadslön i disponibel
            inkomst per år.
          </note>
          <note>
            En annan fråga som är viktig i jämställdhetsarbetet är vad vi
            gör i våra familjer. Jag brukar säga att jämställdhet börjar i
            hemmet. Vi som är föräldrar är viktiga förebilder för våra barn.
            Barn gör som vi säger och som vi gör. Jag menar att barn har rätt
            till båda sina föräldrars omsorg och kärlek. För barn är det viktigt
            att både mamma och pappa finns tillgängliga.
          </note>
          <note>
            I dag ser vi en väldigt långsam attitydförändring när det gäller
            pappors uttag av föräldraledighet. Den är alltför långsam; det
            kan vi hålla med om. Det är framför allt högutbildade föräldrar
            som fördelar ledigheten relativt jämnt.
          </note>
          <note>
            Om jämställdhet skulle vara det enda målet och det allra viktigaste
            värdet att värna i samhället och politiken skulle man kunna tvinga
            familjer att ändra sina livsval. Det är inte speciellt svårt.
            Det skulle vara effektivt och gå snabbt om man tvingade föräldrar
            att dela föräldraledigheten lika.
          </note>
          <note>
            Till skillnad från oppositionen tror vi inte att det är den rätta
            vägen att gå. För oss moderater finns det andra värden i den andra
            vågskålen som också är viktiga att värna. Det är familjers möjlighet
            att bestämma själva, att göra egna val och få egen makt att bestämma.
          </note>
          <note>
            De värdena står ibland i kontrast till varandra. En tvångsdelad
            föräldraförsäkring är ett sådant exempel. Föräldraförsäkringen
            är redan helt individuell. Hälften är pappans, hälften mammans
            redan i dag, men det är två månader som man inte kan överlåta
            till den andra föräldern.
          </note>
          <note>
            Vi menar att det är en hyfsat bra avvägning när det gäller vad
            man ska bestämma i politiken och vad man ska bestämma i familjen.
          </note>
          <note>
            Jag tror inte att vi politiker är de som bäst vet hur den enskilda
            familjen vill forma sin tillvaro. Vid samtal med föräldrar med
            små barn kan jag konstatera att man vill bestämma mer själv.
          </note>
          <note>
            Jag tycker att det är lite förmätet att vi som är medelålders
            och har vuxna barn, eller inte har barn alls, ska tala om vad
            som är bäst för den enskilda familjen med små barn.
          </note>
          <note>
            Men om det enda målet är jämställdhet är ju Vänsterns modell
            väldigt effektiv.
          </note>
          <note>
            Vi vill genom incitament i form av en förbättrad jämställdhetsbonus
            uppmuntra och förmå familjer att vara mer jämställda och framför
            allt förmå fler pappor att ta föräldraledigt. Vi delar målet att
            det är viktigt för papporna, för mammorna och för barnen.
          </note>
          <note>
            Avslutningsvis vill jag säga att få saker vingklipper människors
            frihet i så stor utsträckning som fördomar, dåliga attityder,
            strukturer och förlegade ideal. Moderat politik tar sin utgångspunkt
            i övertygelsen att alla människor är unika och har egna beslut
            att fatta. Därför är jämställdhet en prioriterad fråga för oss.
          </note>
          <note>
            Därmed yrkar jag bifall till förslaget i betänkandet.
          </note>
          <note type="speaker">
            Anf. 135 ANN-CHRISTIN AHLBERG (s) replik:
          </note>
          <note>
            Fru talman! Det lät stundtals riktigt bra, Hillevi Engström,
            att du tycker att kvinnor ska ha samma rättigheter som män, att
            de ska ha en lön att leva på, att det ska vara möjligt med heltid
            och att ni har gjort en historisk satsning. Man har satsat tio
            gånger mer.
          </note>
          <note>
            Första gången jag hörde det skrev jag en fråga till riksdagens
            utredningstjänst om det, men det gick inte att utläsa.
          </note>
          <note>
            När det gäller de satsningar som ni anser att ni gör måste man
            ta bort sådant som ni har försämrat för kvinnor, om man ska tycka
            att jämställdheten ska gå framåt.
          </note>
          <note>
            Hur ska ni förbättra och hur mycket satsar ni på det som Hillevi
            Engström talade om, att kvinnor ska ha möjlighet att leva på sin
            lön och ha möjlighet att få heltid?
          </note>
          <note>
            Redan har 25 000 välfärdsarbetare försvunnit. I era budgetskrivningar
            säger ni att 60 000 välfärdsarbetare ska bort. Vi vet att den
            privatisering som den borgerliga regeringen driver inte ger kvinnor
            bättre villkor på arbetsmarknaden.
          </note>
          <note>
            Jag kan ge ett exempel. För inte så länge sedan träffade jag
            två kvinnor som sade: På det privata äldreboendet vikarierar vi
            för oss själva. Det finns så lite personal. Vi är uppsagda, men
            är återanställda på vikariat.
          </note>
          <note>
            De vet inte vilka de vikarierar för eftersom det bara var de
            som jobbade där. Det är ett resultat av det privata äldreboendet.
          </note>
          <note type="speaker">
            Anf. 136 HILLEVI ENGSTRÖM (m) replik:
          </note>
          <note>
            Fru talman! Facit på hur det var tidigare, när det bara fanns
            en arbetsgivare, har inte varit helt lysande. Inom omsorgen i
            det socialdemokratiskt styrda Hagfors var det inte mer än en handfull
            som hade heltidstjänst. Kvinnorna arbetade deltid inom den kommunala
            verksamheten.
          </note>
          <note>
            Kommuner och landsting har ju inte precis utmärkt sig som några
            föredömen som arbetsgivare. Det beklagar jag. Jag tycker att vi
            politiker har ett stort ansvar när det gäller kvinnors arbetsmiljö.
            Det gäller också ledarskap. Är man chef inom kommunen kan man
            ibland ha hundra underställda. Jag tror inte att formen har någon
            betydelse.
          </note>
          <note>
            När det gäller att kunna leva på sin lön vet vi alla hur facken
            har misslyckats med att få upp kvinnors arbetsvillkor. Jag tror
            att det jobbskatteavdrag som vi har genomfört har gett mer än
            många låglönesatsningar och kvinnopotter har gjort. Därför tror
            jag att det är viktigt att fortsätta att sänka skatter och fokusera
            på kärnverksamheter framför allt för dem med lägre inkomster.
          </note>
          <note>
            Jag hänger inte med riktigt i resonemanget.
          </note>
          <note>
            När det gäller att vikariera för sig själv finns det regler.
            Det ska vara tydligt vem man vikarierar för, annars är det ett
            ogiltigt vikariat. Det är väl en arbetsrättslig fråga hur man
            ska reda ut det på det privata äldreboendet.
          </note>
          <note type="speaker">
            Anf. 137 ANN-CHRISTIN AHLBERG (s) replik:
          </note>
          <note>
            Fru talman! När det gäller det sista kan jag upplysa Hillevi
            Engström om att din regering har sett till att man inte behöver
            det.
          </note>
          <note>
            Det är ju inte de lågavlönade som har fått mest. Man kan gå till
            sig själv. Jag som riksdagsledamot har fått ungefär 3 000 kronor
            i rena pengar. Jag vet att de lågavlönade har fått betala med
            sitt jobbskatteavdrag till fördyrade kostnader.
          </note>
          <note>
            Det brukar förekomma många siffror i det sammanhanget. Man brukar
            använda sig av uppgifter om undersköterskor och vårdbiträden.
            Medlemmar i Kommunal hade 2008 en genomsnittslön för heltid på
            ungefär 20 000 kronor. I genomsnitt arbetade medlemmarna 83 procent
            av heltid. Genast krymper månadslönen till 16 600 före skatt.
            44 procent av dem är deltidsarbetande. Man kan räkna ut att lönen
            och jobbskatteavdraget inte alls blir mycket för dem.
          </note>
          <note>
            Om man vill satsa på att de åtminstone ska få en heltidslön går
            det ju att lägga pengar på den sektorn. Man har lagt så mycket
            på jobbskatteavdragen. Det hade mer kommit kvinnor till del om
            man hade förutsättningar för en god arbetsmiljö och gjort de insatser
            som behövs i välfärdssektorn och inte sagt upp 25 000 anställda
            som man nu har gjort inom välfärdssektorn där kvinnor jobbar.
          </note>
          <note>
            Där säger man många gånger att man inte orkar jobba heltid också
            eftersom man har en så tuff arbetsmiljö. Men ändå har man en så
            låg lön. Detta kan man satsa på.
          </note>
          <note type="speaker">
            Anf. 138 HILLEVI ENGSTRÖM (m) replik:
          </note>
          <note>
            Fru talman! Vissa delar håller jag med Ann-Christin Ahlberg om
            när det gäller kvinnors arbetsmiljö. 1,1 miljoner människor sysselsätts
            inom kommuner och landsting. 80 procent av dem är kvinnor. Det
            är vi från olika partier som styr kommuner och landsting, och
            vi har ett otroligt stort ansvar för att förbättra kvinnors arbetsmiljö.
          </note>
          <note>
            Jag menar att det är helt orimligt att något arbete ska vara
            så hårt att man inte kan klara av att jobba heltid.
          </note>
          <note>
            Jag har ett förflutet inom polisen, som ni känner till. Där jobbar
            alla heltid. Det är ett ganska tufft jobb fysiskt och psykiskt
            där man tar hand om både misshandelsoffer och avlidna personer.
            Där organiseras arbetet på ett sådant sätt att man klarar av att
            jobba heltid. Det handlar om ledarskap och om fackliga förhandlingar
            och överenskommelser.
          </note>
          <note>
            När det gäller jobbskatteavdraget var min uppfattning att Socialdemokraterna
            faktiskt stödde och stöder de tre första stegen i jobbskatteavdraget
            och att det har varit positivt för de anställda, inte minst för
            dem som har lägre inkomster.
          </note>
          <note>
            Men när det gäller vårt ansvar för kvinnor där tycker jag så
            klart att det finns ett stort ansvar för den privata sektorn måste
            vi förbättra villkoren. Det är en av de viktigaste frågorna i
            denna avtalsförhandling. Jag tycker att vi som politiker ska ta
            vårt ansvar och se över hur många som ofrivilligt jobbar deltid
            i våra egna kommuner och hur vi kan åtgärda det. Det är också
            därför som kvinnors inkomster är så låga relativt sett i förhållande
            till mäns inkomster. Männen ser till att få heltidstjänster, medan
            kvinnor nöjer sig med deltid. Det är det som gör att kvinnor i
            större omfattning blir sjuka.
          </note>
          <note>
            Låt oss ta detta ansvar, framför allt där vi själva bestämmer,
            och sedan ställa krav på det övriga näringslivet också. Där har
            jag ingen annan uppfattning.
          </note>
          <note type="speaker">
            Anf. 139 JOSEFIN BRINK (v) replik:
          </note>
          <note>
            Fru talman! Hillevi Engström talar här fint om att regeringen
            har gjort en kraftsamling för jämställdhet. Men när resultatet
            efter drygt tre år av borgerlig regering faktiskt är att inkomstklyftorna
            mellan kvinnor och män har ökat kraftigt inte på grund av att
            lönerelationerna har ändrats utan på grund av de skatteförändringar
            och försämringar i trygghetssystemet som regeringen har genomfört
            och att detta samtidigt har lett till minskad sysselsättning för
            kvinnor, att kvinnors sysselsättning i relation till mäns sysselsättning
            har minskat mer, att deltidsarbetslösheten inte har minskat utan
            tvärtom stigit och att kvinnors arbetslöshetsnivå har gått om
            männens tycker jag att det är lite svårt att se att det finns
            några som helst positiva effekter i fråga om kvinnors möjligheter
            och villkor i arbetslivet av regeringens förda politik. Hela motiveringen
            till dessa försämringar i trygghetssystemen och till införandet
            av jobbskatteavdraget, som i huvudsak har gått till män, var att
            det skulle gynna kvinnors arbetsmarknadssituation.
          </note>
          <note>
            Trots att vi har haft en kris som framför allt har slagit mot
            hårt mansdominerade sektorer i industrin och i byggsektorn visar
            det sig att det ändå är kvinnorna som har tagit mest stryk.
          </note>
          <note>
            Då är min fråga till Hillevi Engström: Finns det någon positiv
            effekt för jämställdheten i arbetslivet som är relaterad till
            regeringens genomförda politik som Moderaterna kan visa på?
          </note>
          <note type="speaker">
            Anf. 140 HILLEVI ENGSTRÖM (m) replik:
          </note>
          <note>
            Fru talman! Jag tycker att det finns mycket som man kan peka
            på som gynnar både kvinnor och män. En viktig reform som framför
            allt gynnar kvinnor är att vi har tagit itu med de otroligt långa
            sjukskrivningarna som framför allt har drabbat kvinnor. Två tredjedelar
            av alla långtidssjukskrivna har varit kvinnor som inte har fått
            någon hjälp eller något stöd att komma tillbaka till arbetsmarknaden.
            Det har resulterat i att kvinnor över tid har sänkt sina inkomster
            och försämrat sin livssituation. Det har även påverkat deras framtida
            pensioner och deras hälsa.
          </note>
          <note>
            Det är till och med så illa att om man är långtidssjukskriven
            blir man ännu sjukare i andra sjukdomar av att vara långtidssjukskriven.
            Även dödligheten är större om man är långtidssjukskriven. Detta
            är ett ganska bra exempel på detta.
          </note>
          <note>
            Vänsterpartiet återkommer till inkomstklyftorna och den studie
            som har gjorts av RUT-avdraget. Om man tittar på förändringarna
            i procent har det gynnat de med lägre inkomster, medan det så
            klart har gynnat de med högre inkomster i kronor räknat. Det är
            samma diskussion som man har i alla avtalsförhandlingar, där vissa
            fackförbund kräver procentuella uppräkningar, medan andra kräver
            vissa krontalsförändringar. Med en låg inkomst gynnas man inte
            av procentuella förändringar.
          </note>
          <note>
            Vi har gått igenom den största finanskrisen någonsin i modern
            tid. Det är klart att det har drabbat de flesta i Sverige och
            på arbetsmarknaden. Nu ser det lite positivare ut. Förhoppningen
            är därför att det ska vända. Jag ser ändå rätt positivt på detta.
            Det är ostridigt så att jobbskatteavdraget har gynnat alla på
            arbetsmarknaden, och framför allt de med lägre inkomster. Det
            har gett mer än de flesta kvinnopotter har gjort under många års
            tid.
          </note>
          <note type="speaker">
            Anf. 141 JOSEFIN BRINK (v) replik:
          </note>
          <note>
            Fru talman! Jag noterar att Hillevi Engström inte vill kommentera
            det stora misslyckandet, nämligen att kvinnors arbetskraftsdeltagande
            har försämrats mer än mäns, trots att det är det som är motiveringen
            till alla de försämringar av kvinnors totala inkomstnivå som är
            huvudlinjen i regeringens politik.
          </note>
          <note>
            Jag ber ändå att få upprepa denna fråga. Ja, det är ostridigt
            så att det är fler kvinnor än män som har blivit av med sin ersättning
            från sjukförsäkringen som en effekt av införandet av den så kallade
            rehabiliteringsgarantin. Om dessa kvinnor har blivit friskare
            och kommit ut på arbetsmarknaden är den utestående frågan. Det
            mesta tyder på att det inte är så. 45 000 fler kvinnor står utanför
            arbetsmarknaden i år än för ett år sedan. Vilka är de? Varför
            har de hamnat i den situationen? Kan det möjligtvis ha något samband
            med att regeringen har genomfört försämringar i trygghetssystemen
            utan att erbjuda vägar tillbaka till rehabilitering och in i arbetslivet?
            Det var det som man sade att man skulle göra.
          </note>
          <note>
            Återigen: Mäter man jämställdhet mäter man relationerna mellan
            gruppen kvinnor och gruppen män. Då är det otvivelaktigt så att
            de beräkningar som riksdagens utredningstjänst har gjort visar
            att inkomstrelationerna mellan kvinnor och män har försämrats.
            Det är större skillnader i dag mellan kvinnors och mäns inkomster.
            Det är dessutom större skillnad i sysselsättningsgrad och arbetslöshetsnivå
            mellan kvinnor och män än när regeringen tog över makten.
          </note>
          <note>
            Jag upprepar min fråga: Finns det någonting konkret som är positivt
            som Hillevi Engström kan peka på som ett resultat av regeringens
            politik för jämställdheten på arbetsmarknaden?
          </note>
          <note type="speaker">
            Anf. 142 HILLEVI ENGSTRÖM (m) replik:
          </note>
          <note>
            Fru talman! Det som jag nämnde i mina tidigare repliker och som
            har förbättrat för kvinnor är att kvinnor har fått behålla mer
            av sina pengar. Det tycker jag är en otroligt stor förbättring.
            Om det inte är en förbättring att man får behålla uppemot en månadslön
            mer per år om man jobbar vet jag inte vad Josefin Brink letar
            efter för förbättringar på arbetsmarknaden för kvinnor. Där har
            vi olika uppfattningar.
          </note>
          <note>
            Detta tillsammans med bland annat den reform som har syftat till
            att kvinnor ska kunna komma tillbaka till arbetsmarknaden kommer
            att stärka kvinnors möjligheter att få ett bättre liv och att
            kunna få en bättre pension och en bättre sjukersättning på sikt.
          </note>
          <note>
            Det är någonting som jag tycker att oppositionen har misslyckats
            med under många år. Man har till och med sagt att man inte gjorde
            detta särskilt bra.
          </note>
          <note>
            Dessa reformer tillsammans med andra tycker jag är sådana exempel
            på förbättringar när det gäller kvinnor och män.
          </note>
          <note type="speaker">
            Anf. 143 ULF HOLM (mp) replik:
          </note>
          <note>
            Fru talman! Det är fascinerande att höra Moderaterna och Hillevi
            Engström här. Det mesta av samhällets problem, inklusive jämställdhetsfrågan,
            ska lösas med sänkta skatter. Det är standardsvaret från Moderaterna.
            Sänkt skatt är bra jämställdhet.
          </note>
          <note>
            Men efter tre år med Moderaterna i regeringsställning måste det
            ändå vara bevisat att sänkta skatter inte löste problemen. Samhället
            har inte blivit mer jämställt. Tvärtom har Sverige halkat ned
            i fråga om jämställdhetsindex som görs över världens länder. Det
            måste vara en kraftig back lash för att vi ska göra det. Många
            av dessa saker handlar om lagstiftning.
          </note>
          <note>
            Moderaterna driver arbetslinjen hårt. Hur kan det då komma sig
            att ni inte vill ta några steg för att förbättra barnomsorgen
            på kvällar, helger och nätter för ensamstående föräldrar eller
            för föräldrar som jobbar på sådana tider? För ensamstående föräldrar
            eller föräldrar som jobbar på nämnda tider borde det vara en förutsättning.
            Lagstiftningsvägen kan man se till att det blir en rättighet.
          </note>
          <note>
            Det talas mycket om den offentliga sektorn. Hillevi Engström
            lät väldigt bekymrad över den ofrivilliga deltiden. Men också
            där kan man ta ett aktivt beslut. I och för sig håller jag med
            Hillevi Engström och hoppas lite grann att arbetsmarknadens parter
            bättre än vi kan lösa detta. Men frågan är om det inte går att
            lösa mellan arbetsmarknadens parter. Är Hillevi Engström beredd
            att ta till lagstiftningsmedlet för att få bort anställningarna
            på ofrivillig deltid? Det steget är vi i Miljöpartiet beredda
            att ta. Är också Moderaterna beredda att göra det?
          </note>
          <note>
            Det är positivt att Moderaterna åtminstone tagit ett steg när
            det gäller kvotering i bolagsstyrelser. Om bolagen inte sköter
            sig i det avseendet utesluter inte Moderaterna en ändring i lagstiftningen
            beträffande kvotering. Det är inte sagt när. Förhoppningsvis blir
            det ganska snart.
          </note>
          <note type="speaker">
            Anf. 144 HILLEVI ENGSTRÖM (m) replik:
          </note>
          <note>
            Fru talman! Detta med tillgång till barnomsorg kvällar, nätter
            och helger är, det kan jag hålla med Ulf Holm om, ett bekymmer.
            Vi vill ju att människor ska kunna jobba när arbete erbjuds.
          </note>
          <note>
            Vi har haft kontakt med SKL. Det är till och med så att det öppnas
            verksamhet på obekväm arbetstid, inte minst i socialdemokratiska
            Hofors jag ser att Hans Backman nu har lämnat kammaren.
          </note>
          <note>
            Vår lösning på hur det här kan hanteras är den barnomsorgspeng
            som riksdagen har beslutat om och som ska följa med barnet så
            att föräldern kan välja en barnomsorg som passar den enskilda
            familjen. Personligen tror jag på att man måste kunna hitta alternativ
            i familjebarnomsorg, kanske i form av nattpappor eller nattmammor
            eller sådant. Jag tror kanske inte riktigt på institutioner nattetid
            för barn, men det finns säkert olika lösningar på det. Detta är
            en viktig fråga. Skulle detta inte kunna lösas genom barnomsorgspengen
            måste vi självklart återkomma till det.
          </note>
          <note>
            Att man inte får a-kassa därför att man inte tar erbjudet arbete
            kvällstid är helt motstridigt. Man måste kunna hitta lösningar
            i sammanhanget; det håller jag med om.
          </note>
          <note>
            När det gäller ofrivillig deltid tycker jag att först och främst
            vi i kommuner och landsting kan göra vår hemläxa. Om det här skulle
            visa sig vara ett mycket stort bekymmer kan man fundera på att
            se över den regel i 25 a § lagen om anställningsskydd, LAS, som
            jag tror skulle kunna utnyttjas mer. Om man jobbar ofrivillig
            deltid ska arbetsgivaren kunna erbjuda fler timmar så står det
            i dag i lagen innan ytterligare någon anställs på deltid.
          </note>
          <note>
            Förra året kom ett rättsfall som inte var särskilt uppbyggligt.
            Det gällde skokedjan Nilzon som förlorade i AD. Lösningar i sådana
            fall måste man hitta. Det är klart att det är orimligt annars.
            Jag har själv en dotter, 22 år, som jobbar deltid inom handeln.
            Affären är öppen från åtta på morgonen till tio på kvällen. Det
            är klart att vi inte ska ha en sådan arbetsmarknad. Att detta
            är ett bekymmer kan jag alltså hålla med om.
          </note>
          <note>
            När det gäller ofrivillig deltid sades det också något om att
            lagstifta om deltid och heltid. Jag har tittat på de remissvar
            som kom på utredningen för något år sedan. Det var mycket oro
            kring att lagstifta.
          </note>
          <note type="speaker">
            Anf. 145 ULF HOLM (mp) replik:
          </note>
          <note>
            Fru talman! Jag tackar så mycket för svaren här, Hillevi Engström.
            Det låter som att ni har funderat också på annat än skattesänkningar.
            Det är synd att ni inte snabbare tagit de initiativen i stället
            för att bara prata om skattesänkningar och om att skattevägen
            försöka förbättra jämställdheten, för det är totalt misslyckat.
          </note>
          <note>
            På samtliga punkter här heter det ständigt: Vi bör titta på det
            och återkomma. I frågan om heltid och deltid och om att den offentliga
            sektorn borde ta ett ansvar är det uppenbart bevisat att vi inte
            lyckats i kommuner och landsting. Alla politiska partier i riksdagen
            säger det. Eftersom det är offentligstyrd verksamhet borde vi
            försöka göra något. Men det har inte fungerat. Då måste man ta
            ett steg till. Det är i det avseendet jag saknar fräscha idéer
            och att vi verkligen går i mål.
          </note>
          <note>
            I förra replikskiftet skulle jag säga att jag tycker att det
            är bra att Moderaterna har öppnat för att kanske kvotera i bolagsstyrelser.
            Att Moderaterna som första borgerligt parti öppnat upp där tycker
            jag är ett bra steg. Frågan är när det kan bli aktuellt att göra
            något. Hur många år ska vi behöva vänta innan även Moderaterna
            inser att det här inte löser sig av sig självt? Det går för sakta,
            och det finns inget tryck i frågan. Bolagsstyrelserna ändrar sig
            inte av sig själva, utan fortfarande utser män i stor utsträckning
            andra män detta trots att det finns väldigt många kompetenta kvinnor.
          </note>
          <note>
            Slutligen: Jag beklagar att av det beträffande de 68 punkterna
            i skrivelsen mest handlar om att återkomma år 2011. Det är lite
            trist. Jag skulle önska lite snabbare besked så att Sverige inte
            tappar förstaplatsen som det mest jämställda landet.
          </note>
          <note type="speaker">
            Anf. 146 HILLEVI ENGSTRÖM (m) replik:
          </note>
          <note>
            Fru talman! Jag ska nämna några förslag till åtgärder i strategin:
            jämställdhetsinsatser i skolan, en delegation för jämställdhet
            i högskolan där har vi Sacos ordförande Anna Ekström åtgärder
            för en jämnare könsfördelning på lärarutbildningen, studier om
            kvinnors företagande, innovationer, jämställdhet inom scenkonsten,
            en tidsanvändningsstudie, forskning om kvinnors hälsa och så vidare.
            Det finns alltså väldigt många förslag till konkreta åtgärder.
            Men i Sverige har vi väl traditionen att först se hur verkligheten
            ser ut för att sedan utreda och komma med förslag.
          </note>
          <note>
            Till exempel inom skolan, som jag tycker är väldigt viktig, ser
            jag mycket fram emot Anna Ekströms förslag om läromedel, lärarutbildningar
            och sådant. Det är en angelägen fråga hur små barn, och för den
            delen också stora barn, blir bemötta i skolan av lärare. Blir
            man bemött på ett stereotypt sätt utifrån kön, utifrån att man
            är flicka eller pojke, eller blir man bemött som individ? Väldigt
            få kvinnor står det om i historieböcker och andra läromedel. Barn
            får alltså redan från början en ganska skev bild av hur verkligheten
            ser ut.
          </note>
          <note>
            Vi moderater föreslår i vårt jämställdhetsarbete att alla förskollärare
            och barnskötare får genomgå en genusutbildning för att lära sig
            mer om hur man kan bemöta barn individuellt. Vi tror att det mycket
            börjar i skolan och sedan i hemmet. Om det här inte sägs innehålla
            någonting får man, tycker jag, titta lite mer noga på förslagen.
            Sedan gillar man kanske inte alla förslag. Det finns ändå 68 förslag
            till olika konkreta åtgärder.
          </note>
          <note>
            Framför allt vill jag när det gäller jämställdheten lyfta fram
            en fråga där jag vet att vi är överens, nämligen frågan om att
            bekämpa våldet i familjer och också partnerskapsvåldet. Där har
            vi gjort väldigt mycket konkret. Detta är också en viktig jämställdhetsfråga.
          </note>
          <note>
            Slutligen får jag tacka för frågorna.
          </note>
          <note type="speaker">
            Anf. 147 EVA FLYBORG (fp):
          </note>
          <note>
            Fru talman! Denna sena timme talar vi alltså om regeringens skrivelse
            om en samlad strategi för jämställdhet.
          </note>
          <note>
            Trots ett under flera decennier pågående arbete hämmas utvecklingen
            på arbetsmarknaden fortfarande av att inte fler kvinnor kommer
            till sin rätt. Vi anser att ett ökat kvinnligt deltagande i arbetslivet
            och jämställda villkor för entreprenörskap är centralt inte minst
            när det gäller att ta till vara Sveriges tillväxtpotential.
          </note>
          <note>
            Problemställningen är ganska tydlig. I dag tjänar, bestämmer
            och äger kvinnor mindre än män. Vi har en arbetsmarknad som till
            stor del är könssegregerad. Offentlig sektor domineras till allra
            största delen av kvinnor som i större utsträckning än män arbetar
            på frivillig eller ofrivillig deltid.
          </note>
          <note>
            Kvinnors lägre förvärvsfrekvens är ett stort bekymmer, inte bara
            på grund av lägre inkomster. Även framtida pensioner påverkas,
            liksom möjligheterna till utveckling. Därtill är kvinnor sjukskrivna
            i större utsträckning och har ett mindre inflytande över sin arbetssituation
            än män.
          </note>
          <note>
            Fru talman! Alliansregeringen gör dock mer för jämställdheten
            än Socialdemokraterna gjort under de senaste mandatperioderna.
            Totalt har 1,6 miljarder kronor tillförts jämställdhetssatsningar,
            vilket faktiskt är en tiodubbling jämfört med tidigare program.
          </note>
          <note>
            Skattelättnader för låginkomsttagare ger, som vi här hört, inte
            minst kvinnor i välfärdens sektorer större ekonomisk självständighet
            och frihet. Vår historiskt stora satsning på arbetslivsinriktad
            rehabilitering kommer dessutom främst kvinnor till del.
          </note>
          <note>
            Att alliansen gett privata aktörer möjlighet att driva offentlig
            verksamhet vård, skola och omsorg till exempel har resulterat
            i en mängd nya företag, inte sällan drivna av kvinnor. Regeringen
            har också beslutat att ge fortsatt stöd till kvinnors företagande
            och satsar 100 miljoner kronor enbart för detta ändamål.
          </note>
          <note>
            Ett mentorsprogram med 880 ambassadörer har startats runt om
            i landet för att inspirera fler kvinnor till entreprenörskap.
            Tryggare försäkringsvillkor för småföretagare kommer att presenteras
            senare under våren.
          </note>
          <note>
            Fru talman! Avdraget för hushållsnära tjänster har debatterats
            en del under den senaste tiden. Jag tror att det avdraget är viktigt
            för jämställdheten. Många kvinnor som tidigare stod utanför arbetsmarknaden
            kan nu gå till jobbet med avtalsenliga villkor. Flera framgångsrika
            företagare i hemservicebranschen är kvinnor. Oppositionen går
            däremot till val på att riva upp en reform som faktiskt stärker
            kvinnors ställning på arbetsmarknaden.
          </note>
          <note>
            Just nu diskuteras innehållet i en ny tillväxtstrategi för EU
            fram till 2020. Investmentbanken Goldman Sachs har gjort beräkningar
            som visar att ett ökat kvinnligt deltagande på arbetsmarknaden,
            till exempel i nivå med männens, skulle genomföra en bnp-ökning
            med 9 procent i länder som till exempel Tyskland och Frankrike.
            I sydeuropeiska länder som Italien och Spanien är den outnyttjade
            potentialen så stor som 20 procent. Siffrorna förstärker vår ståndpunkt
            att jämställdhet bör vara en bärande del i en tillväxtplan för
            Europa.
          </note>
          <note>
            Sverige ligger dock i ett internationellt perspektiv långt fram
            när det gäller jämställdhet på arbetsmarknaden, men fortfarande
            finns det naturligtvis mycket mer att göra. Arbetet att bekämpa
            könsdiskriminering och skapa lika villkor och möjligheter måste
            gå vidare. Endast genom att öppna arbetsmarknaden för fler kvinnor
            och stärka kvinnligt företagande kan Sverige komma starkare ur
            krisen. Strategin för jämställdhet är ett sätt att fokusera på
            arbete än mer under de närmaste åren därav strategins fyra punkter,
            eller inriktningar om man så vill. Totalt, fru talman, är det
            68 punkter och åtgärder som redovisas, där regeringen redan har
            gjort eller kommer att göra allt.
          </note>
          <note>
            Fru talman! Det går naturligtvis inte att lagstifta mot fördomar,
            dumhet eller en förlegad kvinnosyn. Här måste vi fortsätta att
            diskutera och beta av fråga efter fråga men alltid komma ihåg
            att det ska böjas i tid det som krokigt ska bli, det vill säga:
            Det är viktigt att börja redan i skolan. Där måste vi ha en analys
            och uppföljning av hur pojkar och flickor väljer och presterar
            helt enkelt hur de kommer till sin rätt i skolans värld. Vi måste
            se till att bryta det könsrollsmönster som faktiskt fortfarande
            existerar i svenska skolor.
          </note>
          <note>
            Flera delegationer är därför också tillsatta och ska redovisa
            sitt arbete i januari nästa år. Till detta kommer bland annat
            en teknikdelegation. Statens skolverk har ett uppdrag att främja
            jämställdheten, Tillväxtverket har sitt och Vinnova har sitt.
            Ett nationellt styrelseprogram för kvinnor genomförs av Almi,
            till exempel. Det syftar till att synliggöra och uppmärksamma
            kompetenta kvinnor så att de kan ta plats i bolagsstyrelser. Vi
            har också initierat en undersökning av hur valberedningar agerar
            för att främja en jämnare könsfördelning i bolagens styrelser.
          </note>
          <note>
            Regeringen har även börjat ett projekt med att stärka arbetet
            med jämställdhetsintegrering inom den offentliga sektorn, och
            där har Göteborgs universitet ett uppdrag att utveckla metoder
            för just jämställdhetsintegrering i staten. Detta ska redovisas
            den 31 december i år.
          </note>
          <note>
            Mäns våld mot kvinnor måste vi också tala om. Det är naturligtvis
            alldeles oacceptabelt. Detsamma gäller hedersrelaterat våld och
            våld i samkönade relationer. Mäns våld mot kvinnor är ett uttryck
            för makt och förtryck och ett omfattande problem som berör hela
            samhället, såväl kvinnor som män. Ytterst är det naturligtvis
            en fråga om jämställdhet och kvinnors fulla åtnjutande av mänskliga
            rättigheter. Det måste naturligtvis vara så att detta våld ska
            upphöra. Kvinnor och män, flickor och pojkar ska ha samma rätt
            och möjligheter till kroppslig integritet. Alla människor ska
            kunna leva i frihet från rädsla att utsättas för våld och övergrepp.
          </note>
          <note>
            Våld mot kvinnor är dessutom ett hinder för kvinnors möjligheter
            att åtnjuta de mänskliga rättigheterna fullt ut. Här arbetar regeringen
            med att bekämpa våld mot kvinnor och stärker även möjligheterna
            för kvinnor och män att delta på lika villkor i samhället. Man
            har redovisat en handlingsplan för att bekämpa mäns våld mot kvinnor,
            hedersrelaterat våld och förtryck. Man har redovisat 56 punkter
            i denna handlingsplan, som redan har påbörjats.
          </note>
          <note>
            Brottsförebyggande rådet har fått i uppdrag att följa upp åtgärderna
            i handlingsplanen, och det som är glädjande att höra, fru talman,
            är att Brå åtminstone i en första utvärdering av satsningen konstaterar
            att denna handlingsplan resulterat i en imponerande mängd aktiviteter
            under de första tre år som har gått sedan planen beslutades. Det
            tycker jag är glädjande.
          </note>
          <note>
            Fru talman! Eftersom timmen är så pass sen och jag tror att många
            vill hinna med plan och tåg hem ska jag be att få avsluta mitt
            anförande där. Jag yrkar bifall till förslaget i betänkandet.
          </note>
          <note type="speaker">
            Anf. 148 ANN-CHRISTIN AHLBERG (s) replik:
          </note>
          <note>
            Fru talman! Eva Flyborg och jag kan dela en del av analysen av
            hur det ser ut för kvinnor i arbetslivet, men därefter är det
            gemensamma verkligen slut. För hur ska vi uppvärdera kvinnors
            arbetsinsatser, och hur ska vi se till att kvinnor också får möjlighet
            till sjysta och bra villkor?
          </note>
          <note>
            Jag sade i mitt anförande: När männen får en hundralapp i lönekuvertet
            får kvinnorna 84 kronor. Det är så vi värderas i pengar. Det är
            bara en sak; pengar kanske inte är allt. Men också i denna skrivelse
            ser vi klart och tydligt att regeringen tar pengar från kvinnor
            och ser till att män får ännu mer.
          </note>
          <note>
            Mina frågor till Eva Flyborg är alltså: Vad tycker du egentligen
            är satsningarna för att kvinnor ska få det bättre på arbetsmarknaden?
            Hur kan det bli mer jämställt genom att man har hushållsnära tjänster?
            Hur får man mer jämställdhet genom att försämra a-kassan? Hur
            kan det bli mer jämställt av att trygghetssystemen har försämrats
            för den som blir sjuk? Hur kan det bli mer jämställt av att man
            säljer ut välfärdssektorn? Hur kan det bli mer jämställt när man
            ger mer i skatteåterbäring till män än till kvinnor?
          </note>
          <note type="speaker">
            Anf. 149 EVA FLYBORG (fp):
          </note>
          <note>
            Fru talman! Jag tror att alla i denna kammare, alla vi sju partier
            gemensamt, delar en strävan mot att göra Sverige mer jämställt.
            Det finns väl ingen som tvivlar på det. Sedan har vi lite olika
            medel för att nå dit och dessutom lite olika takt för att göra
            det. Jag måste säga att jag är glad över att denna regering har
            satsat så mycket pengar och satt i gång ett så oerhört ambitiöst
            program som den har gjort.
          </note>
          <note>
            Det är också lite grann att sticka ut hakan att sätta i gång
            ett antal utredningar där man kommer tillbaka i en syntes. Det
            är nämligen det man har lovat till 2011. Då kommer alla ni här
            i oppositionen naturligtvis att kunna kräva resultat. Det är rätt
            och riktigt; så ska det gå till. Jag tycker att det är en bra
            ordning att vi först tittar på sakerna, utreder ordentligt och
            sedan kommer med förslag. Jag ser också fram emot de motförslag
            som oppositionen då har, och där tror jag att vi skulle kunna
            hitta en riktigt bra och givande debatt.
          </note>
          <note>
            I detta läge, i dag, ser jag kanske att det inte är några stora
            motsättningar från oppositionens sida egentligen det är inte så
            många förslag ni har att komma med, men det kanske inte är så
            konstigt just nu. Jag tror dock att 1,6 miljarder är den största
            satsning vi någonsin har gjort.
          </note>
          <note>
            Om jag helt kort hinner med RUT-avdraget, fru talman, är det
            naturligtvis så att detta är en sektor som tidigare har dominerats
            av svarta jobb där man inte får vare sig pensionspoäng eller sociala
            försäkringar eller ingår i trygghetssystemet. Det är ju egentligen
            en skam för ett land.
          </note>
          <note>
            Jag tycker att det är oerhört välgörande inte bara för kvinnor
            utan för oss som samhälle att vi uppvärderar den del av jobben
            som handlar om städning. Jag har aldrig förstått vad det är för
            fel på det. Det är helt naturligt att ge en subvention eller lön
            eller vad det nu är till en man som sätter in ett fönster, men
            kvinnan som ska putsa det ska inte ha det. Det där tycker jag
            kanske är det värsta av allt att man har en förlegad kvinnosyn
            och syn på det som kvinnor traditionellt har bidragit med till
            samhället.
          </note>
          <note type="speaker">
            Anf. 150 ANN-CHRISTIN AHLBERG (s) replik:
          </note>
          <note>
            Fru talman! Jag måste påpeka att det är viktigt att man utreder
            först. Det är väl denna regering ett typiskt exempel på att man
            inte har gjort i andra frågor. Ni har fått backa flera gånger
            när det gäller a-kassan och sjukersättningen eftersom det inte
            blev som ni hade tänkt er. Egentligen var det väl så att det blev
            som ni hade tänkt er, men ni orkade inte stå emot.
          </note>
          <note>
            När det gäller kvinnosyn och hushållsnära tjänster tycker jag
            att Eva Flyborg pratar om två helt olika saker. Man kan prata
            om jämställdhet, och man kan prata om RUT-avdraget, som vi ser
            är en arbetsmarknadsinsats.
          </note>
          <note>
            Det jag funderar på är dock vad det kommer att ge barnen som
            växer upp för normer att en annan kvinna kommer och hjälper mamma
            i hemmet när hon inte hinner och orkar städa. Pappa vill inte
            hjälpa till, utan pappa betalar om han nu har råd för att slippa
            hjälpa till. Vem ska gå hem och städa hos städerskan? Om det är
            en flicka och en pojke i den familjen tror inte jag att det alltid
            hjälper att man har bra pedagoger på förskolan som talar om hur
            man ska leva ett jämställt liv, utan det är faktiskt mamma och
            pappa som är förebilder.
          </note>
          <note>
            När det gäller subventioneringar utifrån svarta tjänster ja,
            vi har ju sett att det är väldigt rika, som har använt det innan,
            som har haft råd att betala.
          </note>
          <note>
            Det tycker jag är en dålig ursäkt för att de som redan har pengar
            inte har uppvärderat de tjänster som kvinnorna har hjälpt till
            med. De löner och villkor som kvinnorna har haft hos de män som
            det ofta handlar om som betalar svarta tjänster är någonting skamligt
            just för dem. Det får stå för dem.
          </note>
          <note type="speaker">
            Anf. 151 EVA FLYBORG (fp) replik:
          </note>
          <note>
            Fru talman! Nu hänger jag inte riktigt med, eller så är det tvärtom.
            Att det är en kvinna som kommer och hjälper mamman som städar
            i hemmet är just den syn i samhället som vi vill komma bort ifrån.
            Ann-Christin Ahlberg talar om det som en sanning, så här är det
            alltid. Men så är det väl inte i alla svenska hem i dag. Det tycker
            jag känns lite fel.
          </note>
          <note>
            Vidare säger man att det är pappan som betalar om han har råd.
            Enligt de undersökningar som jag har sett, och det kan vara fel,
            är det dock kvinnor som har beställt och betalat för de här tjänsterna
            till allra största delen. En överväldigande majoritet har betalats
            och beställts av kvinnor. Det var väldigt mycket fel.
          </note>
          <note>
            Att man uppvärderar det som kvinnor tidigare har gjort gratis
            tycker jag är en bra sak att ge unga flickor som växer upp i dag.
            Det är inte fel att utföra saker som kvinnor traditionellt sett
            har gjort eller gör, det är bra. Man kan till och med starta företag
            inom de grenarna och branscherna. Det är det budskapet vi sänder
            ut till flickor och pojkar. Det är bra, det är inte dåligt att
            hjälpa någon annan. Serviceyrkena är inte fel.
          </note>
          <note>
            Det har funnits en bild i Sverige, och kanske särskilt Socialdemokraterna
            har stått för den, att bara industriarbete är det rejäla, att
            man flyttar någonting tungt eller sätter ihop någonting. Så är
            det inte, utan vi har en tjänstesektor som är oerhört viktig.
            Båda delarna är viktiga, också kvinnors arbete. Att man uppvärderar
            det är någonting vi kan vara stolta över.
          </note>
          <note>
            Dessutom lönar det sig eller åtminstone går jämnt upp för staten.
            Jag tror till och med att det lönar sig en smula att man gör en
            svart sektor vit på det här sättet.
          </note>
          <note>
            En annan sak som jag är stolt över är rehabiliteringsserien.
            Jag tycker att det är så synd att ni fortsätter att skrämma med
            att man utförsäkras, stupstock, att folk ställs på bar backe.
            Det är inte så, det är en loop. Vi har en kedja, man gör en sväng
            och kommer tillbaka om man inte klarar det.
          </note>
          <note type="speaker">
            Anf. 152 ULF HOLM (mp) replik:
          </note>
          <note>
            Fru talman! Jag börjar med frågan om vårdnadsbidraget och jämställdhetsbonusen.
            Jag skulle gärna vilja höra Eva Flyborgs recension av hur det
            har gått. Har jämställdhetsbonus gynnat jämställdheten, eller
            hur blev effekten egentligen?
          </note>
          <note>
            Jag tycker att det är bra att Eva Flyborg lyfte fram mäns våld
            mot kvinnor och våld i nära relationer, för det är ett jätteproblem.
            Riksdagen ändrade lagen för några år sedan, och vi hade hoppats
            på att den ändringen skulle leda till att fler fälldes efter alla
            anmälningar. Tyvärr har det inte blivit så. Är Eva Flyborg och
            Folkpartiet beredda att tillsätta en ny utredning för att se över
            frågan och gå över till samtyckeskravet, att man ska ge samtycke
            till sex? I dag frågas kvinnor ut på helt andra premisser än män
            om våldtäkter. Jag tror att det är viktigt att samhället säger
            ifrån: Det här är inte acceptabelt, och vi är beredda att vidta
            flera åtgärder eftersom de vidtagna inte tycks ha gett önskad
            effekt.
          </note>
          <note>
            Slutligen saknar jag faktiskt i Eva Flyborgs anförande någonting
            om männens ansvar i jämställdhetsarbetet. Anser inte Folkpartiet
            att också vi män har ett visst ansvar och måste involveras och
            uppmuntras att mer delta i det? Det stora problemet, som jag kan
            se det, är att många män tystnar i de här debatterna. Trots allt
            är det tyvärr vi män som är ett av problemen i jämställdheten.
            Vi tar mycket plats både på det ena och på det andra sättet. Då
            tycker jag att det är viktigt att lyfta fram män som aktivt deltar
            i jämställdhetsdebatten och tar parti för ökad jämställdhet mellan
            män och kvinnor.
          </note>
          <note type="speaker">
            Anf. 153 EVA FLYBORG (fp) replik:
          </note>
          <note>
            Fru talman! Det var i stort sett tre områden som Ulf Holm tog
            upp. Jag börjar från slutet.
          </note>
          <note>
            Män som tar sitt ansvar i sitt hem är mycket bra. Det var därför
            som vi förde fram och genomförde den för många förhatliga pappamånaden
            till exempel. Jag tycker att vi i Folkpartiet har en bra track
            record på det här området. Där vill vi göra fler saker, inte mer
            kvotering. Om Ulf Holm har goda idéer ska vi lyssna på dem, absolut,
            det kan jag lova.
          </note>
          <note>
            Våld mot kvinnor ville jag särskilt ta upp därför att det är
            allvarligt. Det beskär inte bara kvinnorna utan i mångt mycket
            också barnen som drabbas. Jag tycker att man kan göra ännu mer
            för våldsutsatta kvinnor. Vi är en bit på väg, men där måste vi
            ständigt göra mer och kanske också tänka i nya banor.
          </note>
          <note>
            Vad gäller vårdnadsbidrag och jämställdhetsbonus kan man se det
            på lite olika sätt. För mig är det två komponenter i det hela
            som jag tycker är riktigt bra. Det ena är en grundläggande valfrihet.
            Jag tycker inte att vi från statens sida ska bestämma och säga:
            Så här många månader ska just den mannen vara hemma med just det
            barnet eller just den kvinnan med det barnet. Det går inte att
            göra det, tycker jag.
          </note>
          <note>
            Det finns gott om exempel, och det har ni säkert själva också,
            där pappan går bättre ihop med vissa barn och mamman går bättre
            ihop med vissa barn. Det handlar helt enkelt om personkemin. Det
            kan handla om vilken typ av jobb man har för tillfället. Föräldrarna
            kan vara helt jämställda, men i en viss period passar det bättre
            att hon är hemma, i en annan period passar det bättre att han
            är hemma. Då tycker jag att familjen ska ha den grundläggande
            friheten att bestämma detta själv.
          </note>
          <note>
            Det kan också handla om hur mycket tid på dagis barnen klarar
            av helt enkelt. Det kan vara väldigt olika mellan olika barn.
            Vi vill styra så lite möjligt men så mycket som möjligt för att
            det ska bli en tydlig jämställdhetsreform.
          </note>
          <note type="speaker">
            Anf. 154 ULF HOLM (mp) replik:
          </note>
          <note>
            Fru talman! Jag håller med om att valfrihet är viktig för människor.
            Människor måste få välja själva hur de vill leva. Samtidigt finns
            ett antal övergripande mål vi måste ha med i samhällsutvecklingen.
            Där ligger jämställdheten väldigt högt. Vi har många gånger, framför
            allt när vi är utomlands, varit stolta över att kunna säga att
            det mest jämställda landet är Sverige.
          </note>
          <note>
            Det finns en konflikt, och det måste även Eva Flyborg förstå,
            mellan den enskildes valfrihet och åtgärder för att öka jämställdheten.
            Det går alldeles för sakta. Det finns hur många undersökningar
            som helst, den senaste TCO:s om pappaindex som visar att det kommer
            att dröja 50 år innan vi får ett jämställt uttag av föräldraförsäkringen.
            Ska vi vänta i 50 år? Eller anser vi att vi måste ta några steg
            för att minska den tiden för att få ett mer jämställt uttag?
          </note>
          <note>
            Det är den fråga vi måste ställa oss. Där har vi från Miljöpartiet
            sagt att vi inte kan vänta i 50 år. Det är inte rimligt. Det måste
            gå snabbare.
          </note>
          <note>
            Ofta är det så, framför allt i Sverige, att ändrar man lagen
            lyder alla. Det blir en självklarhet, en norm som alla tycker
            är självklar efter fyra år, och man kan inte begripa hur man tyckte
            något annat fyra år tidigare. Vi tror att det kommer att bli så
            i fråga om många av de förslag som vi har på jämställdhetsområdet.
            Tyvärr måste det till en lagstiftning därför att normen att männen
            tar plats är för stark. Männen kommer inte att ge upp frivilligt,
            om jag uttrycker det så, utan vi måste få till en lagstiftning.
          </note>
          <note>
            Jag hade hoppats att Folkpartiet hade insett det och vågat ta
            några fler steg inom jämställdhetsområdet. Det skulle behövas.
            Allt kan inte lösas med skattesänkningar.
          </note>
          <note type="speaker">
            Anf. 155 EVA FLYBORG (fp) replik:
          </note>
          <note>
            Fru talman! Nej, det håller jag absolut med om. Det är just därför
            vi inför till exempel jämställdhetsbonusen, som är den andra delen
            av griptångstekniken. Dels har vi friheten med vårdnadsbidrag,
            där familjen får bestämma själv, dels har vi jämställdhetsbonusen
            som motverkar på den andra sidan. Jag tycker att det finns en
            bra balans i förslagen.
          </note>
          <note>
            När det gäller rankningen ska man vara försiktig med statistiken
            som bekant. Att Norge kvoterade sina bolagsstyrelser gjorde att
            Sverige halkade ned marginellt. Det är ingen stor förskjutning,
            utan jag skulle nästan vilja påstå att utan det ligger vi kvar
            på samma goda höga nivå. Vi kan återkomma till detta i något annat
            sammanhang.
          </note>
          <note>
            Det sätt som man gjorde på i Norge tror jag kommer att visa sig
            vara ganska olyckligt. De rapporter som jag har sett har visat
            att man, för att kunna fylla upp den kvot av kvinnor som behövdes
            i bolagsstyrelserna, gjorde i huvudsak två saker som inte var
            bra någon av dem.
          </note>
          <note>
            Det ena var att man i stort sett dammsög nivån under bolagsstyrelsen,
            det vill säga de verkställande ledningarna, så där finns det nästan
            inga kvinnor kvar. Ryktet säger dessutom att anledningen till
            att de norska företagen börjar gå så dåligt är att det inte finns
            några kvinnor kvar som styr i företagen. Det kan vi också återkomma
            till. Det andra var att man ändrade bolagsform. Man gick ur formen
            bolag och behövde därmed inte följa den lagen och träffas av bestraffningarna.
          </note>
          <note>
            Det som man gjorde med tvingande lagstiftningsmedel visar sig,
            preliminärt i alla fall vi får återkomma till detta få rakt motsatt
            effekt. Det blev dåligt tre fel av tre.
          </note>
          <note>
            Då tror jag att det är bättre med vår modell. Vi uppmuntrar konsekvent,
            vi tillsätter ambassadörer för kvinnligt företagande, vi satsar
            på utbildning av kvinnorna och det finns flera andra saker som
            kommer senare. Jag tror att det är en bättre väg.
          </note>
          <note type="speaker">
            Anf. 156 DÉSIRÉE PETHRUS ENGSTRÖM (kd):
          </note>
          <note>
            Fru talman! Jämställdhet är inte bara en rättvisefråga, utan
            jämställdhet är även i allra högsta grad en samhällsekonomisk
            fråga. Den ekonomiska tillväxten blir bättre om hela befolkningens
            kompetens och skapandekraft tas till vara och inte bara halva
            befolkningens. Och med en jämnare könsfördelning på arbetsmarknaden
            bidrar vi till starkare bnp-utveckling. Genom en jämnare könsfördelning
            ökar också kvinnors självbestämmande, kvinnors privatekonomi förbättras
            och kvinnors drömmar kan förverkligas.
          </note>
          <note>
            I dag debatterar vi regeringens skrivelse En jämställd arbetsmarknad
            regeringens strategi för jämställdhet på arbetsmarknaden och i
            näringslivet . Där redovisar regeringen vilken inriktning jämställdhetspolitiken
            kopplad till arbetsmarknaden bör ha under de kommande åren. Det
            är fyra områden som lyfts fram: att motverka könsuppdelningen
            på arbetsmarknaden och i näringslivet, att främja jämställda villkor
            för entreprenörskap, ett jämställt deltagande i arbetslivet och
            jämställda arbetslivsvillkor. Det är alltså 68 olika åtgärdsförslag
            som beskrivs i skrivelsen och som vi tror kan bidra till att stärka
            kvinnors ställning på arbetsmarknaden. Flera av åtgärderna har
            redan påbörjats.
          </note>
          <note>
            Oppositionens förslag lyser dock med sin frånvaro. Jag kan inte
            se i oppositionens reservationer här i dag ett rejält alternativ
            på jämställdhetsområdet i arbetsmarknadspolitiken.
          </note>
          <note>
            Fru talman! Att öka kvinnors ekonomiska självständighet innebär
            att kvinnor får arbete och egen försörjning. Ett sätt att uppmuntra
            det är att stimulera det kvinnliga entreprenörskapet och företagandet.
            Vi vill att kvinnor inte bara ska ha en lön utan också kapital
            och därmed få ökad makt.
          </note>
          <note>
            Om vi någonsin ska förändra den manliga struktur som råder inom
            näringslivet måste fler kvinnor ha mer makt och inflytande i just
            näringslivet. Men vi måste också arbeta med attityder och värderingar.
          </note>
          <note>
            Många kvinnor jobbar inom den offentliga sektorn och gör ett
            fantastiskt arbete, och där finns stor kompetens. Men vi kan använda
            den kompetensen ännu bättre än i dag och ännu mer smart. Genom
            att bryta upp monopol inom vård och omsorg kan fler kvinnor få
            ökade möjligheter att starta, driva och äga företag. De kan också
            utveckla fler tjänster men även, tror jag, produkter inom välfärdssektorn.
            Många av de här tjänsterna, men även produkterna, kan också säljas
            på export. Vi behöver ta vara på all innovationskraft som finns
            på hela det välfärdsområde som finns i Sverige och som vi har
            utvecklat. Vi ska ta vara på det för att utveckla Sveriges ekonomi
            men också för att stärka kvinnors ställning.
          </note>
          <note>
            På näringslivsområdet har regeringen också påbörjat ett viktigt
            arbete vad gäller kvinnor och företagande. Regeringen har bland
            annat utsett 880 ambassadörer. De är ute och undervisar kvinnor
            i företagande och vill också uppmuntra flickor ute på skolorna
            till att göra alternativa yrkesval. 100 miljoner kronor har avsatts
            per år under 20072009 för att främja kvinnors företagande samt
            stärka kunskapen och forskningen om kvinnors företagande.
          </note>
          <note>
            Alliansen satsar på jämställdhet. Som har sagts här tidigare
            har anslaget på jämställdhetsområdet mer än tiodubblats under
            innevarande mandatperiod jämfört med när Socialdemokraterna styrde.
            Det har gett utrymme för en mer kraftfull jämställdhetspolitik
            på flera områden än tidigare. Man kan säga att vi egentligen har
            jobbat mer med forskning, metodutveckling och olika projekt, alltså
            jobbat väldigt metodiskt för att få till stånd en förändring på
            jämställdhetsområdet. Vi håller inte på med så mycket plakatpolitik
            och sådant som är lätt att sälja in, utan det handlar väldigt
            mycket om metodutveckling.
          </note>
          <note>
            Fru talman! Diskrimineringen av kvinnor på arbetsmarknaden är
            naturligtvis oacceptabel, för den finns. Därför har regeringen
            infört en diskrimineringsersättning som den som har diskriminerat
            får betala. Den är kraftfull och ska visa på att det kostar att
            diskriminera. Men vi behöver göra ännu mer. Framför allt gravida
            kvinnor diskrimineras fortfarande i dag på arbetsmarknaden, och
            där kan vi göra mer.
          </note>
          <note>
            Regeringen har gjort en rad insatser för att också öka jämställdheten
            i skolan. En delegation med uppgift att lyfta fram och utveckla
            kunskap om jämställdhet i skolan har tillsatts. Delegationen ska
            bland annat utveckla kunskap om jämställdhet i skolan, analysera
            orsakerna till skillnader mellan flickors och pojkars resultat
            och prestationer, utvärdera metoder för att bryta traditionella
            könsroller samt föreslå lämpliga insatser.
          </note>
          <note>
            Regeringen har också tillsatt en delegation som har till uppgift
            att öka flickors intresse för matematik, naturvetenskap, teknik
            och informations- och kommunikationsteknik. Det är viktigt att
            utmana traditionella val av utbildning och yrkesval om vi ska
            få en jämnare könsfördelning på arbetsmarknaden. Det är bra att
            regeringen tagit tag i denna fråga, att börja redan i skolan.
          </note>
          <note>
            För att kvinnor ska kunna delta på arbetsmarknaden och samtidigt
            ha barn krävs att man kan förena familj och arbetsliv. Den svenska
            föräldraförsäkringen har gjort det möjligt för kvinnor att kombinera
            detta. Men för att få en mer jämn fördelning av det obetalda hem-
            och omsorgsarbetet behöver vi få fler män som tar sitt föräldraskap
            på allvar.
          </note>
          <note>
            Därför är det glädjande att Försäkringskassan nyligen visat på
            en positiv ökning av pappaledigheten. Statistik från Försäkringskassan
            visar att männens andel av föräldraledigheten ökar. I fjol var
            22,3 procent av männen föräldralediga. Det är den högsta nivån
            hittills. I snitt tog papporna ut 34 dagar i fjol jämfört med
            24 dagar år 2000. Uttagen har framför allt ökat när det gäller
            de yngre barnen. Det här är en positiv utveckling som vi måste
            fortsätta att uppmuntra. Barn behöver båda sina föräldrar. Regeringens
            jämställdhetsbonus är ett incitament som ska gynna ökad jämställdhet
            i hemmet, men den behöver bli bättre utformad och vara enklare
            att ta ut.
          </note>
          <note>
            Fru talman! I dag är det drygt 10 procent av landets befolkning
            mellan 1664 år som är sjukskrivna eller tar emot sjuk- och aktivitetsersättning.
            Fördelningen är 60 procent kvinnor och 40 procent män. Att så
            många kvinnor är sjukskrivna är inte bra för deras ekonomi, och
            det är heller inte bra för deras framtid. Om man har varit långtidssjukskriven
            är risken väldigt stor att bli sjukpensionär, och då får man leva
            på 64 procent av sin lön. Det är bättre att ge hjälp och stöd
            till att få ett nytt arbete. Och de insatser som regeringen har
            gjort inom ramen för rehabiliteringskedjan, just för att underlätta
            för sjukskrivna att återgå i arbete, är därför i allra högsta
            grad en jämställdhetsåtgärd. Regeringen har frångått den tidigare
            passiva modellen som rådde där kvinnor kunde gå sjukskrivna i
            åratal utan att få hjälp och stöd av samhället med olika aktiva
            insatser. Genom så kallade nyfriskjobb har regeringen också gjort
            det billigare att anställa dem som har varit långtidssjukskrivna.
            Alliansen har gjort vägarna tillbaka till arbete fler och bredare.
          </note>
          <note>
            Vid sidan av det utanförskap som många kvinnor hamnar i som sjukskrivna
            är frågan om heltid och deltid en viktig fråga, som också har
            varit uppe här i dag. Jag tror att vi är överens om att det är
            bra om de som vill arbeta heltid får arbeta heltid, och de som
            vill arbeta deltid ska naturligtvis få arbeta deltid. Men frågan
            är om vi ska lagstifta om rätt till heltid. Jag tror inte att
            det är rätt väg. Jag har också noterat att Miljöpartiet i sin
            motion skriver att Miljöpartiet är tveksamt till lagstiftningsvägen.
            Oppositionen är alltså inte enig när det gäller heltidsfrågan.
            Socialdemokraterna skriver i sin motion att det i första hand
            bör ske via kollektivavtal. Det finns alltså inte någon tydlig
            enighet när det gäller heltidsfrågan i oppositionen.
          </note>
          <note>
            Men låt oss vara eniga om att vi vill att fler ska få heltid
            av dem som har deltid. Vi ska absolut jobba på det. Men vi tror
            att vi måste hitta andra incitament och påtryckningsmetoder för
            att skapa fler heltidstjänster.
          </note>
          <note>
            Skattereduktion för hushållsarbete, det som vi kallar RUT, fyller
            nu också en viktig funktion för att jämna ut skillnaderna. Kvinnor
            kan på så sätt minska sitt obetalda arbete för att utföra betalt
            förvärvsarbete. En majoritet av dem som köper städhjälp är kvinnor.
            Eftersom kvinnor i större utsträckning utför det obetalda arbetet
            i hemmet möjliggör RUT-avdraget för kvinnor att gå upp i arbetstid.
            Det höjer kvinnors löner och framtida pensioner. Trots det vill
            de rödgröna ta bort RUT-avdraget.
          </note>
          <note>
            Enligt arbetsgivarorganisationen Almega, som samlar alla de här
            företagen, utgörs 70 procent av dem som jobbar inom städbranschen
            av kvinnor. Det är därför oftast kvinnor som har möjlighet att
            få anställning genom denna skattereduktion. Det är inte sällan
            kvinnor som tidigare varit arbetslösa och som genom avdraget lyckas
            få in en fot på arbetsmarknaden. Många gånger är det kvinnor med
            invandrarbakgrund.
          </note>
          <note>
            75 procent av dem som har anställts i branschen de senaste sex
            månaderna kommer från tidigare arbetslöshet. Ändå står Socialdemokraterna
            här och säger att ROT-avdraget är bra mot arbetslösheten, men
            att RUT-avdraget inte är det. Det förvånar, fru talman.
          </note>
          <note>
            RUT-avdraget motverkar dessutom en svart sektor där många kvinnor
            jobbade tidigare, utan avtalsenliga löner, pensionsavsättningar
            och försäkringar. Kvinnors trygghet i denna sektor har ökat genom
            att svarta jobb har blivit vita. Ändå vill man återinföra det
            system som tidigare rådde.
          </note>
          <note>
            Man säger som sagt däremot ja till ROT-avdraget, som gynnar män.
            Det förvånar. Varför är mäns arbete viktigare än kvinnors arbete
            i det rödgröna Sverige?
          </note>
          <note>
            Fru talman! Jag har gått igenom oppositionens reservationer.
            Det har varit ett högt tonläge här i dag. Men läser man noga oppositionens
            alternativa förslag ser man att det är ganska tunt.
          </note>
          <note>
            I reservation 3 är man överens. Det handlar om entreprenörskap.
            Det finns dock inte särskilt många idéer eller förslag på hur
            vi ska utveckla kvinnors entreprenörskap. Man pratar om kvotering
            i bolagsstyrelser, hur nu det hänger ihop med rubriken Entreprenörskap;
            det kan man inte riktigt utläsa. Man säger att man vill ha kvotering
            i bolagsstyrelser. Men det står väldigt tunt att det finns anledning
            att arbeta vidare med detta förslag. Då undrar man bara: Hur skarpt
            är ert förslag om kvotering till bolagsstyrelser? Det låter inte
            särskilt tufft.
          </note>
          <note>
            I reservationerna 5, 6 och 7 är ni oense om föräldraförsäkringen.
            Ni har varsin reservation och är alltså inte ense.
          </note>
          <note>
            Tittar man på vad Socialdemokraterna vill på föräldraförsäkringsområdet
            kan man läsa om nattis. Vad hade det med föräldraförsäkringen
            att göra? Men det är det de skriver. Vänsterpartiet skriver att
            man vill ha en individuell föräldraförsäkring. Okej, då har man
            i alla fall talat om vad man vill. Miljöpartiet skriver i sin
            reservation om föräldraförsäkring att de är motståndare till RUT-avdrag.
            Jaha, handlar det om föräldraförsäkringen? Utbyggd föräldraförsäkring
            som är tredelad vill man ha, och så vill man ha nattis.
          </note>
          <note>
            Det är inte så mycket nytt när det gäller föräldraförsäkringen,
            och det är ingen enighet från oppositionen.
          </note>
          <note>
            I reservation 8 skriver Vänsterpartiet att man är motståndare
            till privatiseringar inom vård och omsorg. Men det har inte Socialdemokraterna
            eller Miljöpartiet tyckt.
          </note>
          <note>
            Frågan är vad det är för opposition vi har. Vad är det ni vill
            på jämställdhetsområdet på arbetsmarknaden? I hela betänkandet
            är det två reservationer där ni är eniga. Reservation 1 är en
            liten allmänpolitisk deklaration mot regeringen. I reservation
            3 säger man lite tunt att det finns anledning att arbeta vidare
            med förslaget om kvotering. Det är inte någon särskilt kraftfull
            opposition.
          </note>
          <note>
            Fru talman! Därför yrkar jag bifall till förslaget i utskottets
            betänkande.
          </note>
          <note>
            (Applåder)
          </note>
          <note type="speaker">
            Anf. 157 ULF HOLM (mp) replik:
          </note>
          <note>
            Fru talman! Jag tror att Désirée Pethrus Engström kan lugna ned
            sig lite. Hon behöver inte oroa sig för att det inte ska komma
            några propositioner efter valet 2010. Vi kommer med skarpa förslag,
            och vi är redan nu överens om ganska många saker. Det har inte
            varit så i detta betänkande, men våra partiledare och språkrör
            skrev till exempel på Aftonbladet på den internationella kvinnodagen,
            och där fanns en del skarpa förslag.
          </note>
          <note>
            När det gäller rätten till heltid behöver inte heller Désirée
            Pethrus Engström oroa sig. Vi har en gemensam uppfattning i s,
            v och mp. Vi är tveksamma till lagstiftning. Vi önskar i första
            hand att arbetsmarknadens parter tar hand om detta. Men om de
            inte skulle lyckas utesluter inget av våra partier att vi måste
            ta fram en lagstiftning. Alla tre partier anser att detta är ett
            jättestort problem. Vi kan inte bara sitta ned med armarna i kors,
            som regeringen väljer att göra, utan måste göra aktiva insatser.
          </note>
          <note>
            När det gäller kvotering i bolag har vi också en gemensam uppfattning.
            Det är någonting vi tänker gå fram med. Exakt hur lagstiftningen
            ska se ut, om den ska kopieras från Norge eller om det finns något
            annat förslag, vågar jag inte svara på. Men det fanns en utredning
            som lade fram ett förslag 2006, om jag inte minns fel, om hur
            det skulle gå till. Man hade bland annat tittat på om det är tillåtligt
            enligt EU-lagstiftning och så vidare. Det fanns enligt den utredningen
            inga juridiska hinder alls, ej heller från EU-lagstiftningen.
            Det är alltså möjligt.
          </note>
          <note>
            Jag tror att det var allt. Nu svarade jag i stället för att ställa
            frågor, kom jag på.
          </note>
          <note type="speaker">
            Anf. 158 DÉSIRÉE PETHRUS ENGSTRÖM (kd) replik:
          </note>
          <note>
            Fru talman! Det var väl jättebra! Jag tackar för de svar som
            jag fick på mina frågor.
          </note>
          <note>
            Det är lite intressant: Vi ska bli eniga, säger Ulf Holm. Det
            är jättefint. Vi får väl se vad ni kommer fram till. Men man kan
            inte utifrån det här se att detta skulle bli kraftfullt på jämställdhetsområdet.
            Det kan man inte säga.
          </note>
          <note>
            Ni är tveksamma till att införa en lagstiftning om rätt till
            heltid. Men om det inte blir någon förändring är ni öppna för
            det. Men ärligt talat, vi tog vid 2006. Ni hade haft ganska lång
            tid på er innan dess, tolv år, då ni hade kunnat genomföra förändringar
            när det gäller rätten till heltid. Var det väldigt skarpt läge
            redan då? Det är väl inte så mycket som har förändrats egentligen
            sedan dess. Men vi vet att det finns problem med att gå in med
            lagstiftning. Många fackliga organisationer säger detsamma.
          </note>
          <note>
            Kvotering i bolagen vill ni ha. Men hur? Det vågar du inte svara
            på, säger du. Vi får väl se vad det blir. Det är i alla fall väldigt
            otydligt, kan man konstatera. Oppositionens alternativa förslag
            är väldigt otydliga. Det är i dag svårt att stå här och känna
            att vi skulle vara angripna, för ni skjuter med en hagelbössa
            rätt ut i luften. Men det är inte några säkra skott.
          </note>
          <note>
            Är det här verkligen det bästa ni kan? Då kan jag bara beklaga.
            Det är ganska bra att ha en bra opposition; man kan få väldigt
            mycket bra förslag. Men än så länge har jag inte sett några nya
            förslag på hur man ska kunna förbättra jämställdheten på arbetsmarknaden.
          </note>
          <note type="speaker">
            Anf. 159 ULF HOLM (mp) replik:
          </note>
          <note>
            Fru talman! Skillnaden mellan att vara i opposition och i majoritet
            är att majoriteten lägger fram propositionerna och har tillgång
            till utredningstjänsten på Regeringskansliet, medan oppositionen
            inte har denna möjlighet. Därför är det väldigt svårt för oss
            att lägga fram lagförslag i våra reservationer. Jag hoppades kanske
            att Désirée Pethrus Engström hade förstått att hon nu sitter i
            majoriteten och inte i oppositionen.
          </note>
          <note>
            Vi kommer med förslag. På många av de här områdena har problemen
            blivit större under denna mandatperiod. Regeringens jämställdhetspolitik
            har misslyckats på flera punkter. Bland annat har lönegapet ökat
            med 1 000 kronor mellan män och kvinnor. Vi måste därför ta stegen.
          </note>
          <note>
            Vi har angett inriktningen på det rödgröna jämställdhetsarbetet.
            När vi, hoppas jag, får regeringsmakten efter valet den 19 september
            kommer vi att lägga fram skarpa förslag. Jag tror inte att Désirée
            Pethrus Engström behöver oroa sig. Jag tror också att vi har tillräckligt
            många bra förslag som kommer att få väljarnas stöd.
          </note>
          <note>
            Väljarna ser också de problem som finns på arbetsmarknaden. Väljarna
            förstår också att man inte kan lösa allting skattevägen. Det är
            inte sänkta skatter som är svaret på allting. Lösningen på den
            ojämställda arbetsmarknaden heter inte enbart hushållsnära tjänster.
            Det finns andra förslag också som vi kommer att lägga fram. Det
            kommer vi att göra när vi har fått väljarnas stöd efter valet
            den 19 september.
          </note>
          <note type="speaker">
            Anf. 160 DÉSIRÉE PETHRUS ENGSTRÖM (kd) replik:
          </note>
          <note>
            Fru talman! Absolut, ni har ingen möjlighet att lägga fram lagförslag,
            eller ni kan naturligtvis göra det, men jag hade förväntat mig
            lite mer idéer kring hur vi ska förändra och förbättra. Det ni
            pratar om i era reservationer är frågor som har varit på tapeten
            under många år.
          </note>
          <note>
            När det gäller nattis vet vi att kommunerna vill ha kvar sitt
            självstyre. Det är de som vill bestämma.
          </note>
          <note>
            Heltidsfrågan om vi inför rätt till heltid kan det innebära att
            några arbeten slås ut. Facken tycker inte heller att det alltid
            är så jättebra.
          </note>
          <note>
            Kvotering till bolagsstyrelser visst kan man göra det. Men har
            vi förändrat attityder på vägen mot det målet? Eller ska vi börja
            här uppe och utforma en lagstiftning men inte ha människorna med?
            Jag tänker på alla öststatsländer där man införde kvotering för
            kvinnor. När man tog bort kvoteringen försvann alla kvinnorna.
            Vad hade man uppnått då? Inga förändringar i attityder hos de
            män som ville ta över så fort kvoteringen försvann.
          </note>
          <note>
            Visst kan vi jobba med sådana plakatpolitiska frågor, men vi
            måste också förändra. Vi måste börja så. Det är det den här regeringen
            faktiskt har gjort. Tittar vi på alla de förslag som har lagts
            fram, handlingsplaner mot våld mot kvinnor, människohandel, prostitution,
            ser vi en här av olika förslag.
          </note>
          <note>
            Om du börjar analysera kommer du att se att vi faktiskt har gjort
            jättemycket när det gäller metodutveckling, olika projekt, studier
            och forskning. Jag skulle vilja säga att det här är en väldigt
            forskningsbaserad alliansregering. Jag tror att det är det som
            kommer att leda till förändringarna. Det är inte att vi går ut
            med en lagstiftning och säger att det här är lösningen på allt.
          </note>
          <note>
            Lönegapet minskar, vad jag har förstått. Jag har sett andra studier
            än Ulf Holm har sett. Lönegapet minskar därför att kvinnors andel
            på arbetsmarknaden har ökat. Kvinnor jobbar mer. Vi vet att jobbskatteavdraget
            har gjort att kvinnor går upp i heltid. Får båda del av jobbskatteavdraget
            ökar inkomsterna i familjerna.
          </note>
          <note type="speaker">
            Anf. 161 JAN ERICSON (m):
          </note>
          <note>
            Fru talman! Först vill jag instämma i Hillevis, Evas och Désirées
            anföranden som jag tycker visar mycket tydligt att alliansregeringen
            har gjort väldigt mycket för jämställdheten. Det har varit viktiga
            åtgärder, inte bara plakatpolitik utan sådant som faktiskt har
            haft betydelse.
          </note>
          <note>
            Sedan måste jag faktiskt kommentera Ulf Holms inlägg lite. Han
            säger att den rödgröna sidan vill ta krafttag mot problemet med
            för mycket deltidstjänster till skillnad från regeringen som är
            passiv. Då lyssnar man efter vad det egentligen är Ulf Holm föreslår.
            Det är att man inte vill lagstifta om rätt till heltid men tycker
            att arbetsmarknadens parter ska ta tag i det. Det är krafttagen
            från den rödgröna sidan i den här frågan. Det är ingen skillnad
            mot regeringen som tycker precis samma sak. Var är krafttagen,
            Ulf Holm?
          </note>
          <note>
            Jag ska inte ägna mitt anförande åt att tala om allting som vi
            ska göra och som vi har gjort. Jag ska faktiskt ägna mitt anförande
            åt att tala om vad vi inte ska göra.
          </note>
          <note>
            Min dotter Anna är snart 17 år. Hon har precis som så många av
            sina vänner drömmar, visioner och mål i sitt liv. Hon vet vad
            hon vill. Hon är ambitiös och flitig i skolan, har bra betyg och
            ser bara möjligheter för sitt framtida liv. Hon vet redan att
            hon vill bli advokat. Hon tänker bli framgångsrik. Hon tror på
            sig själv och har en väldigt stark framtidstro.
          </note>
          <note>
            Frågan är: Ska vi politiker försöka stärka min dotters och andra
            unga kvinnors självkänsla eller ska vi motarbeta den?
          </note>
          <note>
            Ska jag verkligen säga till Anna: Tyvärr, min dotter, du är tjej.
            Politikerna i riksdagen tror inte att du klarar dig själv utan
            att vi lägger oss i. Du förstår, du är svagare än killarna, du
            duger inte på egna meriter. Du är inte tillräckligt stark för
            att få fatta egna beslut om ditt liv. Därför måste vi hjälpa dig
            med fast hand genom livet. Vi måste kvotera in dig på olika platser,
            från vaggan till graven.
          </note>
          <note>
            Vi måste tyvärr tvinga din blivande man att vara hemma med barnen,
            för vi tror annars att du kanske skulle välja att vara hemma mer
            än halva tiden, och det vore inte bra för din karriär, förstår
            du. Och för att du ska ha några chanser att få ett toppjobb måste
            vi faktiskt lagstifta om detta också, för annars kommer du aldrig
            att ha en chans.
          </note>
          <note>
            Vill du jobba politiskt måste vi varva valsedlarna, annars kommer
            du aldrig att kunna stå överst, även om du är bäst.
          </note>
          <note>
            Sedan finns det en liten baksida av politikernas omsorg också,
            för om du är mest kompetent för en utbildning kan det tyvärr hända
            att du ändå inte kommer in, för du vet, vi kan inte bara ha duktiga
            tjejer på vissa utbildningar. Vi måste kvotera in lite killar
            också. Det kan gå ut över dig, men det får du leva med. Pappas
            kolleger i riksdagen vet bäst, mycket bättre än du vet själv.
          </note>
          <note>
            Okej, det kanske är en lite tillspetsad beskrivning. Jag medger
            det. Vi är inte där i dag. Men, allvarligt talat, är det verkligen
            denna bild av framtiden som vi vill ge unga tjejer, att de på
            något sätt är andra klassens medborgare, hänvisade till politiskt
            stöd och kvotering för att ha en chans i livet?
          </note>
          <note>
            Fru talman! Jag är stolt över att kunna konstatera att den här
            regeringen inte har infört några typer av kvoteringar alls under
            mandatperioden. Tvärtom kommer inom kort ett lagförbud mot den
            könskvotering som i dag sker till vissa högskoleutbildningar.
          </note>
          <note>
            Vi har också en mycket klok jämställdhetsminister som inser att
            kvotering är fel väg. Hon ser sambanden och vet att könskvotering
            alltid motverkar sitt syfte.
          </note>
          <note>
            Kvoteringshoten lurar ändå i vassen. Med en rödgrön regering
            skulle vi få både könskvotering till börsbolagens styrelser och
            en mycket hårdare kvotering av föräldraledigheten, beslut som
            vore ett direkt hån mot alla kompetenta och självständiga kvinnor
            i vårt land som vill bestämma själva över sina liv.
          </note>
          <note>
            Fru talman! Diskussionen om könskvotering till styrelseuppdrag
            i börsbolagens styrelser har blivit en obegriplig symbolfråga.
            Jag har aldrig någonsin hört någon kvinna utanför det politiska
            etablissemanget berätta att hon ligger vaken om nätterna i ilska
            över könsfördelningen bland några hundra styrelseledamöter i börsbolagens
            styrelser. Det är en lyxfråga för ett litet antal svenskar.
          </note>
          <note>
            För de flesta kvinnor handlar jämställdhet om helt andra saker
            än om vem som sitter i börsbolagens styrelser. De flesta inser
            att de ändå aldrig skulle komma i fråga för dessa mycket få och
            exklusiva jobb. För den vanliga svenska kvinnan handlar livet
            mer om att få tillvaron att gå ihop, att kunna kombinera familj
            och karriär, att vara garanterad lika lön för lika arbete, men
            också rätten att få bestämma själv om föräldraledighet, utbildning
            och karriär utan pekpinnar från politikerna. Alliansregeringen
            har prioriterat dessa frågor de senaste åren i stället för att
            ägna kraften åt meningslösa symbolfrågor.
          </note>
          <note>
            Diskussionen om kvotering till börsbolagens styrelser bygger
            för övrigt på en djup okunnighet om hur det ser ut i börsbolagsstyrelserna
            i dag. En liten begränsad grupp personer sitter i ett stort antal
            styrelser. Ofta är det män i 5560-årsåldern. De känner varandra
            och har förtroende för varandras kompetens, men stänger på detta
            sätt också ute inte bara kvinnor utan även yngre personer, invandrare
            eller personer som inte ingår i de nätverk och maktsfärer som
            styr en stor del av svenskt näringsliv. Kan någon förklara för
            mig varför röster hörs endast för att kvotera in kvinnor i börsbolagens
            styrelser? Varför inte kvotera in unga män, invandrare, glesbygdsbor,
            pensionärer eller kanske mörkhåriga hundägare från Ubbhult?
          </note>
          <note>
            Norge åberopas ofta som ett föregångsland när det gäller kvotering
            till börsbolagens styrelser. Man har en lagstiftning som kräver
            att minst 40 procent är kvinnor i dessa styrelser. Självklart
            medför det också att det i dag finns just 40 procent kvinnor i
            styrelserna. Det är ju inte så konstigt. Frågan är bara om det
            har gynnat jämställdheten och kvinnors ställning.
          </note>
          <note>
            Timbro presenterade nyligen en rapport, som Eva Flyborg berörde
            lite kort förut, som visar att resultatet har blivit det omvända.
            Förutom att många börsbolag har avregistrerats från börsen, för
            att man i fortsättningen ska få behålla rätten att utse de personer
            som man vill och anser vara bäst lämpade, har andelen kvinnliga
            chefer på andra nivåer utvecklats sämre i Norge efter reformen
            och sämre än i andra länder. Rapporten konstaterar faktiskt att
            kvoteringslagen riskerar att stjälpa dem som man hade tänkt hjälpa.
          </note>
          <note>
            Om uppdrag delas ut på grund av kön i stället för kompetens skadas
            kvinnors trovärdighet. Det gäller inte minst kvinnor som före
            kvoteringslagen fått styrelseuppdrag på egna meriter. Timbros
            rapport sticker till och med ut hakan och påpekar att forskare
            har studerat effekterna av den norska kvoteringslagen och konstaterat
            att den lägre erfarenheten hos inkvoterade kvinnor till och med
            drabbat vissa företag negativt. Detta menar man har medfört att
            styrelsekvinnors kompetens i allmänhet riskerar att ifrågasättas.
          </note>
          <note>
            Visst är Timbrorapporten endast en av många röster i debatten
            om kvotering. Men den väcker frågor. Vilka signaler skickar könskvotering
            ut till samhället? Ska vi som politiker verkligen säga till svenska
            kvinnor att de inte duger på egna meriter, att de är för svaga
            för att ta sig fram och att de behöver politiska beslut för att
            klara familjeliv, utbildning eller yrkesliv? Är kvotering det
            bästa sättet att markera att män och kvinnor generellt har samma
            värde, samma förmåga och samma kompetens? Medför inte könskvotering
            just att man befäster bilden av kvinnan som underlägsen mannen?
          </note>
          <note>
            Fru talman! Det kända styrelseproffset Peggy Bruzelius sade nyligen
            att könskvotering till bolagsstyrelser skulle vara en förolämpning
            mot alla kompetenta kvinnor. Tänk om det är så! All form av kvotering,
            inte bara på grund av kön, är kanske en förolämpning mot dem man
            vill kvotera fram i livet. Det kanske inte alls får den effekt
            som man har hoppats.
          </note>
          <note>
            Själv har jag motionerat om ett lagförbud mot all form av kvotering,
            för jag anser att det är fel i alla sammanhang. Samhällets uppgift
            när det gäller jämställdhet är att ge unga kvinnor och unga män
            självkänsla och framtidstro genom goda exempel och goda förebilder.
            Bara på det sättet bygger vi ett samhälle där alla människors
            kompetens tas till vara och där alla har samma chans och värderas
            på samma sätt oavsett kön.
          </note>
          <note type="speaker">
            Anf. 162 ANN-CHRISTIN AHLBERG (s) replik:
          </note>
          <note>
            Fru talman! Det senaste anförandet kan bara komma från en man
            som är okunnig i jämställdhetsfrågorna. Man blir upprörd. Självfallet
            ska vi uppmuntra våra döttrar att ta fajten för att få samma rättigheter
            som männen har i samhället i dag. Kvotering finns redan i bolagsstyrelserna.
            Det är bara det att kvoteringen sker så att män kvoterar in män.
            Kvinnor har inte ens chansen att öppna dörren och komma in. Man
            blir upprörd när någon säger att kvinnor inte ska få komma in
            med sin kompetens, och att det är så det ska vara.
          </note>
          <note>
            Man kan bara titta på en rapport som heter Styrelsekompetens
            . Den visar att kvinnliga ledamöter i Sveriges största börsbolag
            i genomsnitt har högre utbildning än manliga. Dagens styrelsekvinnor
            är tvungna att prestera högre än sina manliga motsvarigheter för
            att nå dit. 7 procent av de manliga ledamöterna får i rapporten
            betyget noll, vilket betyder att de saknar högre utbildning än
            gymnasienivå. Ingen kvinna har fått motsvarande betyg. Endast
            7 procent av kvinnorna saknar universitetsexamen mot 13 procent
            av de manliga ledamöterna. 52 procent av kvinnorna har erfarenhet
            av tre eller fler höga chefsposter mot 40 procent av männen. Brist
            på kunskap är det alltså inte, utan snarare en kvotering av män.
          </note>
          <note type="speaker">
            Anf. 163 JAN ERICSON (m) replik:
          </note>
          <note>
            Fru talman! Ann-Christin Ahlberg säger att unga kvinnor ska ta
            fajten. Jag tycker också det, men frågan är hur. Ska de ta fajten
            genom en stark självkänsla, ett gott själförtroende och en tro
            på sig själv? Eller ska de ta fajten genom att någon annan talar
            om att någon annan talar om att du duger inte själv, utan vi måste
            hjälpa dig genom kvotering? Det är detta frågan handlar om. Jag
            har mycket större tro på unga kvinnor än vad Ann-Christin Ahlberg
            har. Det är det hela frågan handlar om.
          </note>
          <note>
            Det är helt rätt att kvinnor inte har kommit in i de svenska
            börsbolagens styrelser. Det ser vi; det är bara att titta i bolagsordningarna
            och årsredovisningen. Men frågan är om detta verkligen beror på
            att man medvetet missgynnar kvinnor. Det kanske handlar om precis
            det som jag säger att de svenska börsbolagen i dag styrs av en
            liten, liten grupp människor som sitter i varandras styrelser
            och som tillhör olika maktsfärer i näringslivet. Jag vet detta,
            för jag har själv arbetat mycket med börsbolag och analys av börsbolag
            i mitt tidigare arbete. Det är en liten grupp människor som styr
            en stor del av näringslivet i Sverige. De släpper inte in någon
            annan än personer från sina grupper. Det är en liten grupp män
            i övre medelålder som styr detta.
          </note>
          <note>
            Precis som jag sade missgynnar detta inte bara kvinnor. Det missgynnar
            också ungdomar och alla andra som står utanför de här sfärerna.
            Det är där problemet ligger. En liten grupp män styr alla svenska
            börsbolag, eller många av dem, och sitter i alldeles för många
            bolagsstyrelser samtidigt. Där anser jag att problemet ligger,
            och inte i att det skulle finnas någon strukturellt missgynnande
            just av kvinnor.
          </note>
          <note type="speaker">
            Anf. 164 ANN-CHRISTIN AHLBERG (s) replik:
          </note>
          <note>
            Fru talman! Självfallet ska vi stötta våra tjejer så att de får
            uppfattningen att de duger själva. För så är det; de duger själva.
            Men det hjälper dem inte in i de positioner som de är värda att
            få utifrån den utbildning och kunskap de har.
          </note>
          <note>
            Jag tycker att det är rätt så konstigt. Är ni inte eniga i ert
            parti i den här frågan? Från talarstolen sade du att du höll med
            Hillevi Engström. Henne har jag hört säga både här i kammaren
            och på tv häromdagen att man öppnar upp för möjligheterna att
            lagstifta om kvotering till bolagsstyrelser. Men jag kanske missuppfattade
            det.
          </note>
          <note>
            Okej det kan vara en liten klick som inte släpper in andra. Men
            varför släpper de hela tiden in män och inte kvinnor? Kvinnorna
            har utbildning och kompetens, men på hela arbetsmarknadsområdet
            är det så att kvinnor får ta det som blir över. De värderas inte
            på samma sätt som män.
          </note>
          <note>
            Jag vet inte vilken erfarenhet Jan Ericson har av det. Men jag
            har stor erfarenhet av hur kvinnor diskrimineras på svensk arbetsmarknad.
            Det handlar inte om att de har lägre kompetens, utan det handlar
            om ren diskriminering. Det gäller allt ifrån ofrivilliga deltider
            till att komma in i bolagsstyrelser.
          </note>
          <note>
            Om vi inte uppmuntrar de tjejer som går framåt blir det ännu
            värre. Men vi som politiker kan hjälpa dessa tjejer att få den
            möjlighet som alla män har tagit sig rätten till utan att för
            den sakens skull kanske ha den rätta kvalifikationen eller kompetensen.
            När kvinnor har detta får de stå och vänta på sin så kallade tur.
          </note>
          <note type="speaker">
            Anf. 165 JAN ERICSON (m) replik:
          </note>
          <note>
            Fru talman! Jag har ganska god erfarenhet av frågorna. Jag har
            jobbat fackligt i 20 år och bland annat suttit och förhandlat
            när det gäller att jämna ut löneskillnader mellan män och kvinnor
            på min tidigare arbetsplats. Jag har sett mycket av detta och
            hur fel det ser ut.
          </note>
          <note>
            Men jag tror inte att detta löses genom att man kvoterar till
            börsbolagens styrelser. Det hjälper inga andra kvinnor än just
            den lilla klick som platsar i styrelserna. Jag ser fortfarande
            att detta är lite av ett lyxproblem. De problem som rör vanliga
            kvinnor finns på helt andra nivåer i arbetslivet.
          </note>
          <note>
            Man släpper inte in kvinnor i börsbolagens styrelser. Man släpper
            inte in någon , Ann-Christin Ahlberg! Man släpper bara in varandra
            inom en liten grupp människor. Man sitter i varandras styrelser.
            Det är där problemet ligger. Man släpper inte in någon inte kvinnor
            och inte någon annan heller.
          </note>
          <note>
            Jag har sett baksidan i verkligheten av könskvotering i olika
            sammanhang på min tidigare arbetsplats. Jag har sett hur personer
            som har könskvoterats in till chefsjobb efteråt har beklagat sig
            och sagt: Jag önskar att jag inte hade ingått i det här projektet,
            där man var garanterad en chefspost för att man vara kvinna bara
            för att man gick igenom ett jämställdhetsprojekt. Under hela sin
            karriär fick de här kvinnorna en stämpel på sig: Du fick inte
            chefsjobbet för att du var bäst utan för att du är kvinna! Det
            är en katastrof om man hamnar i det läget.
          </note>
          <note>
            När det gäller vår diskussion internt i partiet om kvotering
            till börsbolagens styrelser har vi inte fattat något beslut om
            att vi ska ha detta. Tvärtom har vi ett partistämmobeslut som
            säger att vi inte ska ha det. Däremot har vi öppnat upp för en
            diskussion om detta, och det tycker jag är bra. Men när det gäller
            var vi kommer att landa i den diskussionen ska det givetvis underställas
            en ny partistämma i Moderaterna innan vi kommer att ta ett beslut
            om det. Vi har en arbetsgrupp som har arbetat med de här frågorna
            i partiet, och vi har många konstruktiva och framåtsyftande förslag.
            Just när det gäller könskvotering till börsbolagens styrelser
            för vi en diskussion, och vi får se var vi landar så småningom.
          </note>
          <note>
            Överläggningen var härmed avslutad.
          </note>
          <note>
            14 § Anmälan om interpellation
          </note>
          <note>
            Anmäldes att följande interpellation framställts
          </note>
          <note>
            den 11 mars
          </note>
          <note>
            Catharina Bråkenhielm
          </note>
          <note>
            Interpellationen redovisas i bilaga som fogats till riksdagens
            snabbprotokoll tisdagen den 16 mars.
          </note>
          <note>
            15 § Anmälan om frågor för skriftliga svar
          </note>
          <note>
            Anmäldes att följande frågor för skriftliga svar framställts
          </note>
          <note>
            den 11 mars
          </note>
          <note>
            Hans Linde
          </note>
          <note>
            Hans Linde
          </note>
          <note>
            Hans Linde
          </note>
          <note>
            Hans Linde
          </note>
          <note>
            Frågorna redovisas i bilaga som fogats till riksdagens snabbprotokoll
            tisdagen den 16 mars.
          </note>
          <note>
            16 § Anmälan om skriftligt svar på fråga
          </note>
          <note>
            Anmäldes att skriftligt svar på följande fråga inkommit
          </note>
          <note>
            den 11 mars
          </note>
          <note>
            Kent Persson
          </note>
          <note>
            Svaret redovisas i bilaga som fogats till riksdagens snabbprotokoll
            tisdagen den 16 mars.
          </note>
          <note>
            17 § Kammaren åtskildes kl. 19.59.
          </note>
          <note>
            Förhandlingarna leddes
          </note>
          <note>
            /Eva-Lena Ekman
          </note>
        </div>
      </body>
    </text>
  </TEI>
</teiCorpus>
