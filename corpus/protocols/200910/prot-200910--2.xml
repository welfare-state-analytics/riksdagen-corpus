<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 200910</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 200910</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-200910--2</head>
          <docDate when="2009-09-15 00:00:00">2009-09-15 00:00:00</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2009/10:2
          </note>
          <note>
            Tisdagen den 15 september
          </note>
          <note>
            Kl. 14:00 - 14:59
          </note>
          <note>
            1 § Öppnande av riksmötet
          </note>
          <note>
            Program för öppnandet har fogats som bilaga till detta protokoll.
          </note>
          <note type="speaker">
            Anf. 1 TALMANNEN:
          </note>
          <note>
            Jag hemställer att Ers Majestät förklarar riksmötet öppnat.
          </note>
          <note type="speaker">
            Anf. 2 HANS MAJESTÄT KONUNGEN:
          </note>
          <note>
            Herr talman! Ärade ledamöter av Sveriges riksdag! I denna kammare
            inleddes högtidlighållandet av det så kallade Märkesåret 1809.
            För 200 år sedan förlorades en tredjedel av den svenska nationen.
            Landskapen på östra sidan om Bottenviken införlivades med det
            ryska väldet.
          </note>
          <note>
            Efter svåra umbäranden, särskilt för det finska folket, har vi
            kunnat högtidlighålla detta märkesår som fria, oberoende och jämbördiga
            nationer.
          </note>
          <note>
            I den bekymmersamma epok som då rådde tog sig riksdagen samman
            och skapade 1809 en ny grundlag som skulle komma att gälla in
            i vår tid, och för det ska också året 1809 minnas.
          </note>
          <note>
            Kunskapen om vårt förflutna ger oss förhoppningsvis en stabilare
            grund att stå på i arbetet med att bygga en bättre och tryggare
            värld.
          </note>
          <note>
            Det har sitt värde att högtidlighålla historiska händelser för
            att få kunskap om det förgångna och samtidigt lära för framtiden.
            Hos oss bör det väcka frågan vad vi vill att kommande generationer
            ska erinra sig och vara stolta över från vår tid. Det ligger i
            våra händer att försöka göra varje år och varje dag minnesvärd.
          </note>
          <note>
            Nästa år blir också ett märkesår. Då har 200 år förflutit sedan
            den franske marskalken Jean Baptiste Bernadotte valdes till Sveriges
            kronprins. Den nuvarande tronföljaren kronprinsessan Victoria
            avser att nästa år ingå äktenskap med herr Daniel Westling. År
            2010 blir ett år att minnas, särskilt i min familj.
          </note>
          <note>
            Sverige och Sveriges regering har ett stort ansvar att genomföra
            EU-ordförandeskapet och därmed också anta utmaningen att lösa
            tidvis mycket komplicerade frågor för framtiden.
          </note>
          <note>
            Om världens nationer vid sitt möte i Köpenhamn kunde enas om
            att kraftfullt samverka för att lösa klimatfrågan, då skulle det
            bidra till att också detta år blir till ett märkesår för kommande
            generationer.
          </note>
          <note>
            Med denna förhoppning vill jag önska er alla, valda ombud för
            Sveriges folk, kraft och visdom att föra vår nation vidare i en
            för alla medborgare gynnsam utveckling.
          </note>
          <note>
            Jag förklarar härmed 2009/10 års riksmöte öppnat.
          </note>
          <note>
            2 § Regeringsförklaring
          </note>
          <note type="speaker">
            Anf. 3 Statsminister FREDRIK REINFELDT (m):
          </note>
          <note>
            Eders Majestäter, Eders Kungliga Högheter, herr talman, ledamöter
            av Sveriges riksdag!
          </note>
          <note>
            För ett år sedan kunde vi skönja tätnande moln vid horisonten,
            mörka moln som vittnade om att en storm var i annalkande. Den
            kom från andra sidan Atlanten skapad av en ansvarslös hantering,
            riskfyllda affärer eller ren och skär girighet. Förstärkt av bristande
            regelverk och otillräcklig tillsyn spred den sig med en kraft
            och omfattning som få kunde förutse.
          </note>
          <note>
            Det var, som just i dag, den 15 september för ett år sedan som
            USA:s fjärde största investmentbank, Lehman Brothers, ansökte
            om konkurs. Det blev inte slutet. Det blev inte ens början på
            slutet. Men det blev slutet på början för det vi i dag känner
            som finanskrisen.
          </note>
          <note>
            Den storm som skapades i spekulationens namn drog ned hela världen
            i den värsta kris vi sett sedan depressionen på 1930-talet. Den
            fick världsekonomin i gungning och hela länder på fall. Den drabbade
            internationella banker i New York men också småföretagare i Nybro
            och kvartersbutiken i Nyköping.
          </note>
          <note>
            Vi visste att Sverige inte kunde stå opåverkat av utvecklingen.
            Lika lite som vi kan isolera oss från kriser kan vi undanröja
            svängningar i konjunkturen.
          </note>
          <note>
            Sverige är ett litet land. Vår ekonomi är starkt länkad till
            vår omvärld och vilar i stor utsträckning på utrikeshandel. Det
            gjorde att vi även här hade att vänta sämre tider med lägre efterfrågan
            på svenska varor och tjänster samt stigande arbetslöshet. Det
            gjorde att vi även här kände oro för jobben och för hushållsekonomin.
          </note>
          <note>
            Sverige stod samtidigt starkare än många andra länder när krisens
            svallvågor slog in mot våra kuster.
          </note>
          <note>
            Vi hade lagt en stark grund och mötte de sämre tiderna med historiskt
            höga sysselsättningstal och stora framgångar i att bekämpa utanförskapet.
            Alliansregeringens arbetslinje lägre inkomstskatter för låg- och
            medelinkomsttagare, bättre villkor för att driva företag och att
            anställa samt ett värnande om de offentliga finanserna gjorde
            att vi hade ett bättre utgångsläge än vi tidigare haft när vi
            mött sämre tider.
          </note>
          <note>
            Världen förmåddes också till ett starkt och samlat agerande som
            vi inte sett vid tidigare kriser. Sverige, tillsammans med en
            rad andra regeringar, har agerat med kraft för att förhindra en
            ekonomisk kollaps. Genom gemensamma insatser för att återskapa
            förtroendet och normalisera kreditgivningen till hushåll och företag
            kunde en finansiell härdsmälta undvikas.
          </note>
          <note>
            Liksom världen snabbt enades i en kamp för att möta krisen inriktas
            nu arbetet med att dra rätt slutsatser och minimera riskerna för
            att något liknande inträffar igen.
          </note>
          <note>
            Vikten av detta arbete kan inte nog betonas. Vi behöver gemensamma
            internationella regler för finansmarknaderna. Kraven på kapital
            i bankerna kan behöva skärpas. Finansiella företag och produkter
            som hittills stått utanför reglering behöver regleras och ställas
            under tillsyn för att garantera den finansiella stabiliteten.
            Striktare regler krävs för att begränsa vidlyftiga bonusar och
            ersättningssystem.
          </note>
          <note>
            Som ordförande i EU avser Sverige att fortsätta det historiska
            arbetet med att skapa bättre förutsättningar för en hållbar tillväxt
            byggd på principen om öppenhet och ansvar. Bonuskulturen som vuxit
            fram måste få ett slut. Vi har ett unikt tillfälle att nå fram
            i denna fråga då världens ledare nästa vecka möts i Pittsburgh.
          </note>
          <note>
            Redan under hösten stod det klart att finanskrisen skulle inverka
            på jobben och svensk arbetsmarknad. Vi såg det i en dramatisk
            efterfrågenedgång och i en våg av varsel. Därför tog regeringen
            också flera initiativ för att dämpa krisens effekter i Sverige.
          </note>
          <note>
            Jämfört med övriga länder inom OECD-området är den ekonomiska
            politiken i Sverige en av de mest expansiva. Denna omläggning
            av finanspolitiken har skett samtidigt som vi haft beredskap för
            att kunna hantera en fördjupad och mer långvarig kris orsakad
            av fortsatta problem i det finansiella systemet.
          </note>
          <note>
            I situationer som denna prövas förmågan att ta ansvar. Alliansregeringen
            har valt en väg präglad av ansvar för de offentliga finanserna,
            för jobben och för välfärdens kärnverksamheter.
          </note>
          <note>
            Samtidigt finns det inga genvägar ut ur krisen, inga mirakelkurer
            att ta till för att lösa problemen. Det är bara genom fortsatt
            beredskap och ansvarsfullt agerande som vi kan komma igen. Vi
            kommer därför inte att göra det misstag som regeringar alltför
            ofta gör i kristider; vi kommer inte att köra ned landets finanser
            i ohejdbara underskott. Vi tar ansvar för Sverige.
          </note>
          <note>
            Sunda offentliga finanser är och förblir en grundförutsättning
            för en långsiktigt hållbar ekonomisk politik. Den principen vill
            vi hedra i såväl goda som dåliga tider.
          </note>
          <note>
            Ett ifrågasättande av de offentliga finansernas hållbarhet är,
            för en liten och öppen ekonomi som den svenska, förknippat med
            allvarliga risker och betydande kostnader. En finanspolitik som
            inte är långsiktigt hållbar leder till skuldsättning som hotar
            tillväxt, välfärd och sysselsättning. En finanspolitik som inte
            är långsiktigt hållbar drabbar hela svenska samhället. Men särskilt
            hårt drabbas de som allra mest behöver tryggheten och välfärden
            för att vardagen ska fungera.
          </note>
          <note>
            Det är nu allt fler tecken som indikerar att såväl den globala
            som den svenska ekonomin håller på att stabiliseras. Vi ser ut
            att ha stått emot de värsta stormarna. Riskerna för en betydligt
            försämrad konjunktur har minskat.
          </note>
          <note>
            Kostnaderna för ohälsan har minskat snabbare än beräknat. Färre
            människor blir långtidssjukskrivna, och fler lämnar långtidssjukskrivning.
            Kostnaderna för förtidspensionerna har blivit lägre genom att
            färre blir förtidspensionärer.
          </note>
          <note>
            De offentliga finanserna utvecklas nu bättre än som bedömdes
            i våras. Utgifterna 2010 har blivit 15 miljarder kronor lägre
            och inkomsterna 27 miljarder kronor högre. Därför kan vi genomföra
            nödvändiga krisåtgärder och samtidigt förstärka de offentliga
            finanserna. De offentliga finanserna förbättras sammantaget med
            nästan 10 miljarder kronor 2010 och med över 30 miljarder kronor
            2011 och 2012.
          </note>
          <note>
            På arbetsmarknaden är bilden däremot fortsatt mycket dyster.
            Varsel och en stigande arbetslöshet har skapat oro bland många
            människor. I arbetslöshetens skugga tvingas många till stora uppoffringar.
            Därför är det viktigt att krisens bördor fördelas rättvist, att
            vi fortsatt anstränger oss för att hålla ihop Sverige.
          </note>
          <note>
            Svenska folket har gett Allians för Sverige Moderata samlingspartiet,
            Centerpartiet, Folkpartiet liberalerna och Kristdemokraterna förtroendet
            att bära regeringsansvaret. Vi förenas i en vilja att ta ansvar
            för Sverige i en svår tid ett ansvar vi tar med utgångspunkt i
            människan och med viljan att göra Sverige till ett bättre land.
          </note>
          <note>
            I regeringsförklaringen för tre år sedan presenterade regeringen
            politikens inriktning och vad den såg som sina uppgifter för hela
            mandatperioden. Det gäller fortsatt.
          </note>
          <note>
            Fler i arbete, fler jobb och färre i utanförskap är alliansregeringens
            viktigaste mål. Det oroar därför att Sverige tillsammans med en
            rad andra länder står inför hotet att den stigande arbetslösheten
            förvandlas till ett växande utanförskap.
          </note>
          <note>
            Arbetslöshet tär snabbt på en människas själ när företaget kring
            vilket livet kretsat lägger ned eller flyttar från orten, när
            klockradion inte längre sätter i gång en ny arbetsdag, när telefonen
            tystnar, när spegeln på väggen är det enda sällskapet och det
            sociala nätverket trasas sönder. Om sedan dagarna utanför blir
            till månader och månaderna blir till år och om den egna utbildningen
            känns föråldrad och man inte längre känner sig sedd eller efterfrågad
            är det lätt att ge upp.
          </note>
          <note>
            Vi vill inte återigen vara med om att arbetslösheten stiger i
            dåliga tider för att sedan bita sig fast även i goda tider. Det
            var det misstag som regeringar gjorde efter 1990-talskrisen ett
            misstag som lade grunden till det stora utanförskapet.
          </note>
          <note>
            Regeringen möter hotet om en arbetslöshet som riskerar att bita
            sig fast med en kraftfull politik för jobb och företagande, med
            aktivt stöd till människor som drabbas av arbetslöshet. Vi tänker
            inte återvända till en politik där människor förpassas till passiva
            system och döljs i statistiken. I stället ska goda förutsättningar
            skapas för att människor ska komma tillbaka till jobb och trygghet,
            till arbetskamrater och gemenskap.
          </note>
          <note>
            Politik är att välja. Vi väljer att sätta jobben först. Vi vill
            därför använda delar av det utrymme som nu finns till att ytterligare
            förstärka åtgärderna för att dämpa den stigande arbetslösheten,
            för att förhindra att människor fastnar i arbetslöshet och för
            att värna välfärdens kärna.
          </note>
          <note>
            Regeringen vill jobba Sverige ur krisen. I Sverige lever arbetsamma,
            skickliga och flitiga människor som vill bidra till det gemensamma
            bästa. En djup lågkonjunktur framkallad av girighet och ansvarslöshet
            i finanskvarteren i New York och London ska inte få ändra på det.
          </note>
          <note>
            När konjunkturen efterhand förbättras är det viktigt att drivkraften
            att söka sig tillbaka till arbetsmarknaden är stark. Risken är
            annars att återhämtningen kommer av sig på grund av arbetskraftsbrist
            och att företagen inte kan få tag i rätt kompetens. Vi vill skapa
            trygghet, framtidstro och förutsättningar för att Sverige ska
            stå starkt när det vänder i omvärlden.
          </note>
          <note>
            Regeringens satsningar mot arbetslösheten riktar sig till alla
            människor som står utanför arbetsmarknaden. Totalt utökas antalet
            utbildningsplatser med ca 23 000, och de arbetsmarknadspolitiska
            åtgärderna förstärks med 54 000 platser. Ett antal åtgärder vidtas
            för att särskilt minska arbetslösheten bland unga.
          </note>
          <note>
            I vår förstärkta politik för utbildning och omställning kommer
            vi att föreslå satsningar inom universitet och högskola, yrkeshögskola
            samt yrkesvux och komvux. Vi kommer att fortsätta att ta steget
            bort från passivitet mot ökat fokus på coachning, arbetspraktik,
            praktisk kompetensutveckling och arbetsmarknadsutbildning.
          </note>
          <note>
            Därtill öppnar regeringen för en ny aktiveringsinsats, Lyft,
            inom statlig, kommunal och viss ideell verksamhet. Insatsen syftar
            till att aktivera personer som saknar arbete. Inriktningen på
            aktiveringsinsatsen ska vara sysselsättning inom miljö, skogsvård,
            kulturarvet, omsorg och skola. Åtgärden syftar till att upprätthålla
            människors kontakt med arbetslivet samtidigt som den kan ses som
            en investering i vår miljö och omsorg.
          </note>
          <note>
            Med satsningarna vill regeringen förhindra att människor slås
            ut och att arbetslösheten fastnar på en hög nivå. De ger människor
            som förlorat jobbet bättre förutsättningar att snabbt komma tillbaka
            när konjunkturen efter hand vänder. De ger människor bättre möjligheter
            till jobb och rustar dem för nya arbetsuppgifter, för vi vet att
            det behövs i framtiden.
          </note>
          <note>
            Regeringen vill att Sverige ska stå starkt när det vänder. Den
            grunden vill vi lägga genom att fortsätta återupprätta arbetets
            värde, lägga grund för fler jobb och fler och växande företag,
            inte genom att återvända till en politik där människor gömdes,
            glömdes och dömdes till långvarigt utanförskap.
          </note>
          <note>
            Vi vänder inte åter till ett Sverige där över en miljon människor,
            var femte svensk i arbetsför ålder, ställs utanför, där arbetslinjen
            avvecklas och bidragslinjen byggs ut.
          </note>
          <note>
            Vi vill inte igen se att vi mitt i en högkonjunktur får växande
            klyftor mellan dem som har jobb och dem som står utanför arbetsmarknaden.
          </note>
          <note>
            Vi vill inte igen se en utveckling där skolan inta kan ge våra
            barn tillräckliga kunskaper, där vårdköerna ringlar sig långa
            utanför våra sjukhus, där vi oroar oss för en äldreomsorg som
            mer handlar om förvaring än ett värdigt bemötande av våra äldre.
          </note>
          <note>
            Vi vill inte igen se hur utbyggda bidragssystem och höga inkomstskatter
            skapar en situation där det för många människor inte lönar sig
            att arbeta, särskilt när det gäller människor med låga och normalstora
            inkomster.
          </note>
          <note>
            De som överger arbetslinjen överger också kampen mot utanförskapet
            och de klyftor som utanförskapet skapar.
          </note>
          <note>
            Regeringen har under mandatperioden inlett reformarbetet för
            att återupprätta arbetslinjen och öka sysselsättningen. Den politiken
            ligger fast.
          </note>
          <note>
            Det har blivit mer lönsamt att arbeta. Jobbskatteavdraget har
            gett nära nog alla heltidsarbetande skattelättnader på över 1
            000 kronor per månad. Sjuksköterskan, gymnasieläraren och metallarbetaren
            har nu uppemot 1 500 kronor mer kvar efter skatt varje månad jämfört
            med före valet 2006. Vårdbiträdet har i det närmaste en hel extra
            månadslön efter skatt kvar varje år.
          </note>
          <note>
            Jobbskatteavdraget ökar drivkrafterna till arbete och leder till
            högre sysselsättning på både kort och lång sikt. Det ger alla
            som arbetar mer kvar i plånboken, ökar självständigheten och möjligheterna
            att utforma sitt eget liv. Det ger fler en chans att känna trygghet
            för framtiden. Regeringen kommer därför att pröva fler möjligheter
            till fortsatta skattelättnader för låg- och normalinkomsttagare
            i Sverige.
          </note>
          <note>
            Det har blivit enklare och mindre kostsamt att anställa, särskilt
            dem som står längst från arbetsmarknaden. Nystartsjobben och instegsjobben
            har gett människor många gånger unga, äldre eller utrikesfödda
            en förankring på arbetsmarknaden de tidigare saknat. Inom kort
            presenteras ett lotssystem för nyanlända invandrares etablering
            på arbetsmarknaden. Sänkningen av arbetsgivaravgifterna för alla
            och särskilt unga har gett nya möjligheter till jobb. Med reformerna
            i sjukförsäkringen öppnas dörrar tillbaka för människor som tidigare
            stängts ute.
          </note>
          <note>
            Allt detta och mycket annat utgör en viktig del i att ge fler
            möjlighet till jobb och egen lön, att känna sig behövda och sedda.
            Det är viktiga steg för ett Sverige där fler människor kan komma
            till sin rätt. Regeringen fortsätter därför arbetet för att fler
            ska kunna återvända till arbetsmarknaden.
          </note>
          <note>
            Det har blivit enklare och mer lönsamt att vara företagare. Skattelättnader,
            sänkta egenavgifter och minskad regelbörda har gjort det möjligt
            för fler företag att starta och växa. Arbetet inom konkurrensområdet
            har skärpts. Reformerna för hushållstjänster, ökad mångfald i
            välfärden och lagen om valfrihet i omsorgen har skapat nya företag
            och arbetstillfällen. Särskilda insatser sker för att uppmuntra
            kvinnors och invandrares företagande, insatser som nu kommer att
            förlängas. Därtill kommer insatser att göras för att skapa innovationsmiljöer
            för unga.
          </note>
          <note>
            Fler och växande företag behövs för att jobba Sverige ur krisen.
            Människor ska uppmuntras att förverkliga sin initiativkraft och
            sin kreativitet genom eget företagande. Nya och växande företag
            i hela Sverige skapar nya arbeten, och arbeten ger välstånd. Det
            bidrar till att en sysselsättningsökning kommer tidigare och förstärks.
          </note>
          <note>
            Regeringen fortsätter arbetet för ett bättre och livskraftigare
            företagsklimat. Det handlar om en rad åtgärder för att förbättra
            företagares sociala trygghet, göra det enklare att gå mellan anställning
            och eget företagande, göra det mindre riskfyllt att starta nya
            företag och att ytterligare sänka företagens kostnader.
          </note>
          <note>
            Bra kommunikationer är avgörande för vår förmåga att möta de
            framtida utmaningarna kring klimat och miljö, kring sysselsättning,
            regional tillväxt och utveckling av hela vårt land. Ett väl fungerande
            transportsystem och en god IT-infrastruktur är en förutsättning
            för hållbar tillväxt i alla delar av landet. Regeringens historiska
            satsningar på våra vägar och järnvägar, Sveriges framtida växtkraft,
            fortsätter därför med oförminskad kraft.
          </note>
          <note>
            I tider av ekonomisk kris är det viktigt att samlas kring de
            värderingar som håller samman det svenska samhället. Det handlar
            om behovet av starka civila gemenskaper i form av familj och vänner,
            men också i arbetslivet, om alla människors lika värde, jämställdhet
            mellan kvinnor och män, om frihet, ansvar, trygghet och rättvisa.
          </note>
          <note>
            Enskildas och familjers makt över den egna vardagen, arbetslinjen,
            en strävan att uppnå full sysselsättning är alla tydliga delar
            i vad vi vill ska känneteckna Sverige.
          </note>
          <note>
            I ett sammanhållet Sverige ska var och en vara trygg i att det
            finns en välfungerande och skattefinansierad välfärd när vi behöver
            den, en bra barnomsorg, förskola och skola som rustar våra barn
            för livet, en trygg sjukvård och omsorg som finns till stöd om
            vi blir sjuka eller då den egna kraften tryter.
          </note>
          <note>
            Ansvaret för denna välfärdens kärna delas med landets kommun-
            och landstingspolitiker. Att slå vakt om välfärden är därför en
            uppgift som kräver ett politiskt ansvarstagande såväl nationellt,
            regionalt som lokalt. Det är ett ansvar som innebär att vi gemensamt
            måste se till att resurser och extra tillskott används rätt, ett
            ansvar som innebär att vi gemensamt måste se till att människor
            kan känna förtroende för att stat, landsting och kommuner kan
            utföra sina kärnuppgifter.
          </note>
          <note>
            För att värna välfärdens kärna har regeringen tillfört kommuner
            och landsting betydande resurser under mandatperioden, för ökad
            tillgänglighet och kvalitet, för mer av valfrihet, mångfald och
            bättre bemötande, för att alla människor oavsett de kallas barn,
            elever, äldre eller patienter ska bli sedda och kunna känna trygghet.
          </note>
          <note>
            Regeringen vill att ytterligare resurser tillförs kommunsektorn
            för att möta krisens effekter. Statsbidragen till kommuner och
            landsting höjs tillfälligt med 17 miljarder kronor 2010. Utöver
            detta höjs statsbidragen till landstingen med 1 miljard kronor
            2009 för att underlätta hanteringen av den pågående pandemin.
            Från år 2011 höjs statsbidragen i kommunsektorn permanent med
            5 miljarder kronor per år.
          </note>
          <note>
            Tillsammans med andra satsningar innebär detta att alliansregeringen
            2010 har förstärkt kommunsektorn med 38 miljarder kronor jämfört
            med 2006. På så sätt värnar regeringen välfärdens kärna, sysselsättningen
            och förtroendet mellan medborgarna och det offentliga.
          </note>
          <note>
            Den ekonomiska krisen har även tydliggjort att kommunsektorns
            inkomster bättre behöver stabiliseras över konjunkturer. Det finns
            därtill ett behov av att skapa stabilare planeringsförutsättningar
            för kommuner och landsting. Regeringen avser därför snarast att
            utreda hur kommunsektorns inkomster kan få en ökad stabilitet
            över konjunkturen.
          </note>
          <note>
            Arbetet med förnyelsen av den svenska skolan fortsätter för mer
            kunskap, för arbetsro, för att varje elev ska kunna utvecklas
            utifrån sina förutsättningar. Viktiga reformer blir en ny skollag,
            insatser för att få på plats den nya gymnasieskolan och en ny
            lärarutbildning. Flera satsningar ska också göras för Sveriges
            lärare, däribland en särskild satsning på yrkeslärare och en förlängd
            fortbildningssatsning för obehöriga lärare. För att fler elever
            ska få ta del av kultur och ges möjlighet till eget skapande byggs
            Skapande skola ut.
          </note>
          <note>
            Ett rikt och nyskapande kulturliv tillsammans med ett levande
            kulturarv är viktigt för hela vårt land. Med utgångspunkt i kulturens
            frihet och egenvärde vill regeringen stärka kulturens och kreativitetens
            betydelse i samhället. En handlingsplan för de kreativa näringarna
            kommer att presenteras. I samband med budgetpropositionen presenterar
            regeringen en kulturproposition om inriktningen av den framtida
            kulturpolitiken. Barns och ungas möjlighet till kulturupplevelser
            uppmärksammas särskilt.
          </note>
          <note>
            Regeringen tar ytterligare steg för ökad tillgänglighet, effektivitet
            och kvalitet i svensk hälso- och sjukvård. Satsningar görs för
            att vården tydligare ska ta sin utgångspunkt i patientens behov
            och rätt att välja. Bland annat sker insatser för att inrätta
            en nationell oberoende granskningsfunktion och införa möjligheten
            till en fast vårdkontakt.
          </note>
          <note>
            För att fortsatt stödja kommuner och landsting i deras arbete
            att utveckla en modern och välfungerande vård och omsorg tillförs
            ytterligare resurser under kommande år. Satsningen ska särskilt
            förstärka möjligheterna till en säker vård och omsorg för de mest
            sjuka äldre. Regeringen vill också stimulera byggandet av trygghetsbostäder,
            stärka ledarskapet inom äldreomsorgen och utveckla det psykiatriska
            stödet till äldre.
          </note>
          <note>
            Vi vill att Sverige ska vara ett bra land för våra äldre. Ett
            flertal reformer har därför genomförts för att förbättra stödet
            till äldre i Sverige. Bostadstilläggen har förstärkts, satsningar
            har gjorts för att stärka kvaliteten i äldreomsorgen och för att
            fler äldre ska få tillgång till ett anpassat boende. Vid årsskiftet
            sänktes också skatten för pensionärer genom ett förhöjt grundavdrag.
            Regeringen kan nu presentera ytterligare en skattelättnad för
            alla Sveriges pensionärer.
          </note>
          <note>
            Skatten sänks med totalt 3,5 miljarder kronor per år från 2010.
            Det ökar pensionärernas trygghet och förbättrar marginalerna,
            särskilt för de pensionärer, inte sällan kvinnor, som har de allra
            lägsta pensionerna.
          </note>
          <note>
            Få saker beskär människans frihet så tydligt som ett liv i skuggan
            av våld, brott och droger. Att utsättas för brott innebär en kränkning
            av liv och egendom som utmanar några av de mest grundläggande
            värden det svenska samhället vilar på. För andra räcker oron att
            utsättas för brott för en känsla av otrygghet.
          </note>
          <note>
            Ett välfungerande rättsväsen utgör kärnan i en fungerande demokrati
            och ett utvecklat välfärdssamhälle. Regeringen förstärker därför
            steg för steg hela rättskedjan, från polis och åklagare till domstolar
            och kriminalvård.
          </note>
          <note>
            Stödet till brottsoffer har förbättrats. Unga brottslingar möts
            av tidigare och tydligare insatser, där föräldrar har en viktig
            roll. Straffen för våldsbrott skärps. Ett brett myndighetssamarbete
            har inletts när det gäller kampen mot den grova organiserade brottsligheten.
          </note>
          <note>
            Nu fortsätter vi arbetet, med satsningar inom brottsbekämpningens
            alla delar. Vi kommer att nå målet 20 000 poliser år 2010. Så
            många poliser har Sverige aldrig tidigare haft. Totalt saknar
            vår satsning för ett tryggare Sverige motstycke i modern tid.
          </note>
          <note>
            Om välfärden utgör en människonära del av vår vardag, påstås
            ibland den internationella politiken vara dess motsats. Ändå har
            vi i finanskrisens spår påmints om hur vi hör samman på vår jord,
            om hur våra handlingar påverkar också andra, om hur nationalstaten
            inte längre själv utgör svaret på de många utmaningar vi har att
            hantera. Denna utmaning fångas även i klimatfrågan.
          </note>
          <note>
            Vi har en enda jord. Kunskapen om de globala klimatförändringarna
            och de problem vi står inför är tydliga. Vi har ett stort ansvar
            gentemot kommande generationer att göra vårt yttersta för att
            begränsa klimatförändringarna och deras skadeverkningar.
          </note>
          <note>
            Sverige ska visa ledarskap för att möta klimatutmaningen både
            internationellt och genom åtgärder hemma i Sverige.
          </note>
          <note>
            Sverige har i dag den mest ambitiösa klimat- och energipolitiken
            i världen. Vi är ett av de länder som kan uppvisa minskade utsläpp
            samtidigt som ekonomin växer. Vi har visat att det går att skapa
            förutsättningar för nya jobb och ökad konkurrenskraft, samtidigt
            som vi bidrar till en bättre miljö och till att hejda klimatförändringarna.
            Det är resultatet av ett arbete som skett brett och långsiktigt
            med insatser från hela det svenska samhället, ett arbete som nu
            fortsätter.
          </note>
          <note>
            Sverige var pådrivande i arbetet med att forma EU:s klimat- och
            energipaket. Att 27 länder enades om gemensamma mål innebar att
            EU kunde ta ett globalt ledarskap i en av vår tids stora utmaningar.
            Denna överenskommelse är också utgångspunkten för den svenska
            klimat- och energipolitiken.
          </note>
          <note>
            En viktig grund för det fortsatta arbetet är lagd i och med klimat-
            och energiöverenskommelsen och regeringens klimat- och energiproposition.
            För att uppnå målsättningarna kommer regeringen nu att föreslå
            ytterligare satsningar på energieffektivisering och internationella
            klimatinvesteringar.
          </note>
          <note>
            Enögd klimatnationalism är inte en väg för att möta klimatutmaningarna.
            Inte heller EU, som står för 14 procent av utsläppen i världen,
            kan ensamt nå resultat. Ett globalt samarbete som bygger på förtroende
            mellan världsdelar och mellan länder är nödvändigt men inte enkelt
            att uppnå.
          </note>
          <note>
            Det är avgörande att en ny global klimatöverenskommelse kommer
            på plats som kan ta vid när Kyotoprotokollet löper ut efter 2012.
            Som ordförande i EU är det Sveriges uppgift att leda EU inför
            denna utmaning. Regeringen ska därför med kraft, tillsammans med
            övriga parter, verka för att en ny klimatöverenskommelse kan antas
            i Köpenhamn i december.
          </note>
          <note>
            Vi vill nå en överenskommelse som samlar alla viktiga utsläppsländer,
            som tar solidariskt ansvar för de allra fattigaste delarna av
            vår värld, som når fram där klimatförändringarna slår som hårdast.
          </note>
          <note>
            Herr talman! Sveriges säkerhet och yttre trygghet bygger på gemenskap
            och samverkan med andra länder. Vårt internationella agerande
            är grundat på folkrätten, värnandet av demokrati och mänskliga
            rättigheter.
          </note>
          <note>
            Hösten 2009 tillhör Sverige Europas verkliga kärna. Vi är ordförande
            för Europeiska unionen och med detta finns Sverige med i globala
            mötesrum som G20 och G8 dit vi annars inte har tillträde. Vår
            uppgift är att agera i hela unionens intresse. Vårt ansvar är
            stort. Europas och världens blickar är riktade mot Sverige. Det
            är därför viktigt att komma ihåg att ordförandeskapet inte bärs
            av några få utan delas av hela Sverige.
          </note>
          <note>
            Att leda EU:s 27 medlemsstater innebär ett stort ansvar, då varje
            handling får konsekvenser för människor i hela Europa och inte
            bara för Sverige. Ett framgångsrikt svenskt ordförandeskap kan
            stärka Sveriges internationella positioner för många år framåt
            till gagn för hela landet.
          </note>
          <note>
            Vid sidan av finanskrisen och klimatfrågan återfinns en hel katalog
            av uppgifter för det svenska ordförandeskapet att hantera.
          </note>
          <note>
            Vi vill att samarbetet mellan EU:s Östersjöländer ska fördjupas,
            inte minst för att förbättra miljön i Östersjön. Lissabonfördragets
            framtid måste avgöras, vilket vi hoppas ska möjliggöra ett bättre
            och effektivare ramverk för hur Europeiska unionen ska fungera
            i framtiden.
          </note>
          <note>
            Sverige har alltid lyft fram utvidgningens fördelar och driver
            nu frågan vidare trots stora och många utmaningar. Takten i EU:s
            utvidgning avgörs ytterst av de enskilda ländernas reformframsteg.
          </note>
          <note>
            Relationerna till Europeiska unionens grannar är av stor strategisk
            betydelse. Sverige kommer att fortsätta arbetet med att utveckla
            den europeiska grannskapspolitiken.
          </note>
          <note>
            Sverige ska vara en klar och tydlig röst för frihet och demokrati
            i världen. Regeringen fortsätter sitt arbete för att bekämpa fattigdom,
            främja demokrati och respekt för de mänskliga rättigheterna.
          </note>
          <note>
            Sveriges internationella insatser för fred åtnjuter brett stöd.
            Sverige kommer att fortsätta att förstärka sin förmåga att medverka
            i freds- och stabilitetsoperationer i olika delar av världen.
          </note>
          <note>
            Afghanistan står inför svåra utmaningar. Omvärldens uthållighet
            är en nyckel till långsiktig framgång. Sveriges engagemang är
            brett och långsiktigt. Vi är med våra insatser inte bara med och
            bygger fred och säkerhet. Vi hjälper det afghanska folket att
            bygga sitt land.
          </note>
          <note>
            Ytterst är insatser av detta och andra slag en moralisk fråga
            om att stödja utsatta människor. Vi vill ta ansvar för att bidra
            till fred, frihet och fattigdomsbekämpning. Vi vill inte bara
            lyfta fram detta i högtidstal utan också göra aktiva insatser
            för en bättre värld inom de politikområden där det är möjligt.
          </note>
          <note>
            Förutsättningarna för ett fördjupat transatlantiskt samarbete
            är utmärkta med en ny administration på plats i USA. Det finns
            nytt utrymme för samarbete för att lösa gemensamma utmaningar
            såsom klimatförhandlingarna likväl som för att hantera regionala
            konflikter.
          </note>
          <note>
            I samarbete med främst USA måste EU förstärka sina insatser för
            en allomfattande fred i Mellanöstern. Israels ockupation och bosättarpolitik
            måste upphöra, en sammanhängande och bärkraftig palestinsk stat
            skapas, terrorismen upphöra och Israels rätt att leva inom säkra
            och erkända gränser respekteras. Parterna måste leva upp till
            gjorda åtaganden. Iran måste följa resolutionerna i FN:s säkerhetsråd.
          </note>
          <note>
            Herr talman! De fyra partierna i Allians för Sverige Moderata
            samlingspartiet, Centerpartiet, Folkpartiet liberalerna och Kristdemokraterna
            har den enskilda människan och hennes villkor som utgångspunkt
            och mål för sin politik.
          </note>
          <note>
            I Sverige ska alla, oavsett bakgrund, ha möjligheter att växa
            och utvecklas. Alla människor har ett absolut och lika människovärde,
            samtidigt som varje människa är unik. Alla ska inte leva likadant,
            men alla ska ha samma möjligheter att utvecklas som självständiga
            människor.
          </note>
          <note>
            Vår öppenhet mot omvärlden illustreras av att Sverige är ett
            land där kristna, judar och muslimer, de som tror på Gud och de
            som inte tror på Gud kan leva sida vid sida i ömsesidig respekt.
            Vi har ett ansvar för att det kan fortsätta och att ta initiativ
            för att fördjupa denna ömsesidighet och respekt. Religionsfrihet
            och yttrandefrihet naturliga i vårt samhälle och i skydd av grundlag.
            Denna ordning vill vi försvara.
          </note>
          <note>
            Vi bejakar och stöder människors ambitioner att förbättra sitt
            liv genom eget arbete och studier, företagande och insatser för
            sin egen och sin familjs framtid. Utveckling av demokrati och
            välfärd är helt beroende av att människors ambitioner, livschanser
            och förmågor tas till vara fullt ut.
          </note>
          <note>
            Vi vill att alla människor ska få möjlighet att försörja sig
            genom eget arbete. Det ger inkomst, självkänsla och en gemenskap
            med andra. Genom att fler får arbete skapas ett samhälle där fler
            blir delaktiga, där klyftorna minskar och där det välstånd skapas
            som krävs för att upprätthålla en god offentlig välfärd för alla
            människor i vårt samhälle, även för dem som inte kan arbeta.
          </note>
          <note>
            Herr talman! Vissa menar att politiken inte kan göra skillnad.
            Andra tror sig sitta inne med mirakelkurer. Vi är övertygade om
            att båda dessa synsätt är felaktiga. Med en ansvarsfull politik
            och rätt åtgärder kan vi inte bara motverka krisens effekter utan
            också säkra en stabil och tydlig återhämtning där vi förhindrar
            att arbetslöshet blir till utanförskap, där vi möjliggör för människor
            att åter komma i arbete och där vi tar oss igenom krisen och kan
            fortsätta det långsiktiga arbetet för ett Sverige där människor
            kan komma till sin rätt.
          </note>
          <note>
            Vägen till fler jobb och lägre arbetslöshet kommer att bli lång
            och mödosam, men vi ska rida ut stormarna och få molnen att skingras.
            Alliansregeringen vann svenska folkets förtroende med en politik
            för fler i arbete och färre som står utanför. Den globala krisen
            har stärkt oss i övertygelsen om att Sverige behöver en politik
            som sätter jobben först.
          </note>
          <note>
            Politik är att välja. Vi väljer att slå vakt om Sveriges sunda
            offentliga finanser. Vi väljer att föra en tydlig politik för
            full sysselsättning och minskat utanförskap. Vi väljer att värna
            välfärden. Vi väljer omtanke om klimatet och vår miljö. Vi väljer
            drömmen om ett Sverige som ger alla människor möjligheter att
            växa. Det är hörnstenarna när vi nu tar fortsatt ansvar för Sverige.
          </note>
          <note>
            3 § Ceremonin avslutades kl. 14.59.Bilaga
          </note>
          <note>
            Brasskvintetten spelar musik
          </note>
          <note>
            under samlingen
          </note>
          <note>
            Trumpet Voluntary
          </note>
          <note>
            Kungssången
          </note>
          <note>
            Sámi eatnan duoddariid (Samelands vidder)
          </note>
          <note>
            Fanfar
          </note>
          <note>
            Fancies, Toys and Dreams
          </note>
          <note>
            Árvas (Árvas tundra)
          </note>
          <note>
            Nationalsången
          </note>
          <note>
            Grande Marche
          </note>
          <note>
            Riksplan:
          </note>
          <note>
            Trapphallen:
          </note>
          <note>
            Plenisalen:
          </note>
        </div>
      </body>
    </text>
  </TEI>
</teiCorpus>
