<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 200910</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 200910</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-200910--37</head>
          <docDate when="2009-11-25">2009-11-25</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2009/10:37
          </note>
          <note>
            Onsdagen den 25 november
          </note>
          <note>
            Kl. 09:00 - 16:54
          </note>
          <note>
            1 § Justering av protokoll
          </note>
          <note>
            Justerades protokollet för den 19 november.
          </note>
          <note>
            2 § Beslut om ärenden som slutdebatterats den 19 november
          </note>
          <note>
            Punkt 2
          </note>
          <note>
            Punkt 6
          </note>
          <note>
            Punkt 8
          </note>
          <note>
            Punkt 9
          </note>
          <note>
            Punkt 13
          </note>
          <note>
            Övriga punkter
          </note>
          <note>
            Punkt 1
          </note>
          <note>
            Punkt 2
          </note>
          <note>
            Punkt 2
          </note>
          <note>
            Övriga punkter
          </note>
          <note>
            Punkt 1
          </note>
          <note>
            Punkt 3
          </note>
          <note>
            Övriga punkter
          </note>
          <note>
            minst tre fjärdedelar av de röstande och mer än hälften av riksdagens
            ledamöter
          </note>
          <note>
            3 § Beslut om ärenden som slutdebatterats den 24 november
          </note>
          <note>
            Punkt 3
          </note>
          <note>
            Punkt 4
          </note>
          <note>
            Övriga punkter
          </note>
          <note>
            Punkt 1
          </note>
          <note>
            Punkt 3
          </note>
          <note>
            Övriga punkter
          </note>
          <note>
            4 § Ledighet
          </note>
          <note>
            Andre vice talmannen meddelade att Carina Moberg (s) ansökt om
            fortsatt ledighet från och med den 26 november till och med den
            27 november.
          </note>
          <note>
            Kammaren biföll denna ansökan.
          </note>
          <note>
            Andre vice talmannen anmälde att Meeri Wasberg (s) skulle fortsätta
            att tjänstgöra som ersättare för Carina Moberg.
          </note>
          <note>
            5 § Anmälan om ersättare
          </note>
          <note>
            Andre vice talmannen anmälde
          </note>
          <note>
            att Torgny Johansson (s) skulle tjänstgöra som ersättare för
            Maryam Yazdanfar (s) till och med den 27 november och
          </note>
          <note>
            att Meeri Wasberg (s) skulle tjänstgöra som ersättare för Maryam
            Yazdanfar (s) under tiden den 28 november 20091 mars 2010.
          </note>
          <note>
            6 § Anmälan om kompletteringsval till civilutskottet och justitieutskottet
          </note>
          <note>
            Andre vice talmannen meddelade att Socialdemokraternas riksdagsgrupp
            anmält Meeri Wasberg som suppleant i civilutskottet under Carina
            Mobergs fortsatta ledighet samt Torgny Johansson som suppleant
            i justitieutskottet under Maryam Yazdanfars ledighet.
          </note>
          <note>
            Andre vice talmannen förklarade vald från och med den 26 november
            till och med den 27 november till
          </note>
          <note>
            suppleant i civilutskottet
          </note>
          <note>
            Andre vice talmannen förklarade vald från och med den 26 november
            till och med den 27 november till
          </note>
          <note>
            suppleant i justitieutskottet
          </note>
          <note>
            7 § Anmälan om fördröjda svar på interpellationer
          </note>
          <note>
            Till riksdagen hade inkommit följande skrivelser:
          </note>
          <note>
            Interpellation 2009/10:103
          </note>
          <note>
            Interpellation 2009/10:103 Pensionärsskatten i Blekinge
          </note>
          <note>
            Interpellationen kommer att besvaras fredagen den 4 december
            2009.
          </note>
          <note>
            Skälet till dröjsmålet är tjänsteresor och sedan tidigare inbokade
            engagemang.
          </note>
          <note>
            Erik Nymansson
          </note>
          <note>
            Interpellation 2009/10:104
          </note>
          <note>
            Interpellation 2009/10:104 Kommuners ansvar för den nationella
            flyktingpolitiken
          </note>
          <note>
            Interpellationen kommer att besvaras tisdagen den 1 december
            2009.
          </note>
          <note>
            Skälet till dröjsmålet är andra åtaganden i samband med Sveriges
            ordförandeskap i EU.
          </note>
          <note>
            Tobias Billström
          </note>
          <note>
            Interpellation 2009/10:107
          </note>
          <note>
            Interpellation 2009/10:107 Stockholmsprogrammets migrations-
            och asylpolitik
          </note>
          <note>
            Interpellationen kommer att besvaras tisdagen den 1 december
            2009.
          </note>
          <note>
            Skälet till dröjsmålet är andra åtaganden i samband med Sveriges
            ordförandeskap i EU.
          </note>
          <note>
            Tobias Billström
          </note>
          <note>
            Interpellation 2009/10:108
          </note>
          <note>
            Interpellation 2009/10:108 Arbetsmiljöarbetet
          </note>
          <note>
            Interpellationen kommer att besvaras måndag 7 december 2009.
          </note>
          <note>
            Skälet till dröjsmålet är tjänsteresor och sedan tidigare inbokade
            engagemang.
          </note>
          <note>
            Karin Renman
          </note>
          <note>
            Interpellation 2009/10:109
          </note>
          <note>
            Interpellation 2009/10:109 Boende trots betalningsanmärkning
          </note>
          <note>
            Interpellationen kommer att besvaras fredagen den 27 november
            2009.
          </note>
          <note>
            Skälet till dröjsmålet är engagemang som inte kunnat flyttas.
          </note>
          <note>
            Erik Nymansson
          </note>
          <note>
            8 § Anmälan om inkommen faktapromemoria om förslag från Europeiska
            kommissionen
          </note>
          <note>
            Andre vice talmannen anmälde att följande faktapromemoria om
            förslag från Europeiska kommissionen inkommit och överlämnats
            till utskott:
          </note>
          <note>
            KOM(2009)519
          </note>
          <note>
            9 § Hänvisning av ärende till utskott
          </note>
          <note>
            Föredrogs och hänvisades
          </note>
          <note>
            10 § Förnyad bordläggning
          </note>
          <note>
            Föredrogs och bordlades åter
          </note>
          <note>
            11 § Brott mot Internationella brottmålsdomstolens rättskipning
          </note>
          <note>
            Föredrogs
          </note>
          <note>
            Andre vice talmannen konstaterade att ingen talare var anmäld.
          </note>
          <note>
            12 § Ett förenklat elektorsförfarande
          </note>
          <note>
            Föredrogs
          </note>
          <note type="speaker">
            Anf. 1 BETTY MALMBERG (m):
          </note>
          <note>
            Fru talman! Jag tror inte att det finns något parti i Sveriges
            riksdag som inte någonstans i sitt partiprogram har en punkt som
            säger att Sverige ska vara en ledande forskningsnation. Det här
            betänkandet rör en viktig myndighet som bidrar till det målet,
            närmare bestämt Vetenskapsrådet. Vetenskapsrådet kanske är en
            relativt okänd myndighet för många samtidigt som den har en oerhört
            viktig uppgift i samhället. Det är nämligen det som ska främja
            grundläggande forskning av högsta vetenskapliga kvalitet inom
            alla områden alltifrån teknik till utbildningsvetenskap.
          </note>
          <note>
            Vetenskapsrådet är också den största statliga finansiären av
            svensk grundforskning och fördelar i år ut drygt 4 miljarder i
            forskningsstöd, och konkurrensen är hård. Varje år mottar man
            6 000 ansökningar som bedöms och prioriteras utifrån begreppen
            vetenskaplig kvalitet och de sökandes kompetens.
          </note>
          <note>
            Inom Vetenskapsrådet finns det tre ämnesråd. Humaniora och samhällsvetenskap
            är ett. Medicin är ett annat. Naturvetenskap och teknikvetenskap
            utgör det tredje området. De här olika områdena består i dag dels
            av ledamöter som utses av regeringen, dels av ledamöter som väljs
            genom en omständlig procedur. De väljs nämligen av något som kallas
            elektorsförsamlingar vilkas deltagare, elektorerna, i sin tur
            har valts av lärare ute på universitet och högskolor.
          </note>
          <note>
            Nu kommer vi till själva kärnan i betänkandet. Valproceduren
            har nämligen varit både komplicerad och administrativt tungrodd
            samtidigt som valdeltagandet har varit mycket lågt. Det vill regeringen
            ändra. Remissinstanserna instämmer i det och har gett ett tydligt
            stöd till förslaget att förenkla processen så att framtida elektorer
            kan utses utan förestående val, därav titeln på betänkandet.
          </note>
          <note>
            I samband med att alliansregeringen presenterade det här förslaget
            informerades det också om andra förändringar som är kopplade till
            bland annat Vetenskapsrådet. Det gäller att forskarinflytandet
            i ämnesråden ska stärkas genom att elektorerna framdeles även
            ska utse samtliga ledamöter i råden. Det blir bara det medicinska
            ämnesrådet som fortfarande ska ha två ledamöter som utses av regeringen.
          </note>
          <note>
            I Vetenskapsrådets styrelse kommer forskningsinflytandet också
            att stärkas genom att elektorerna får utse sex av ledamöterna
            och regeringen utser resterande tre.
          </note>
          <note>
            Genom den lagändring som nu föreligger och med de förbättringar
            som regeringen föreslagit kommer forskarinflytandet att stärkas
            väsentligt och effektiviteten att öka. Ytterst är det ett utslag
            för principen att stärka akademins frihet, och det är en ledstjärna
            för alliansens forskningspolitik.
          </note>
          <note>
            Jag yrkar bifall till förslaget i utbildningsutskottets betänkande
            UbU5.
          </note>
          <note>
            Överläggningen var härmed avslutad.
          </note>
          <note>
            13 § En förenklad semesterlag, m.m.
          </note>
          <note>
            Föredrogs
          </note>
          <note type="speaker">
            Anf. 2 LARS LILJA (s):
          </note>
          <note>
            Fru talman! När den moderatledda regeringen talar om att införa
            enklare regler får jag kalla kårar längs ryggen, skrev en fackligt
            aktiv i en insändare i en av lokaltidningarna i mitt hemlän Västerbotten.
            Jag är böjd att hålla med honom. Dagens betänkande En förenklad
            semesterlag, m.m. innehåller knappast några förenklingar men väl
            en del kraftiga försämringar för vissa grupper.
          </note>
          <note>
            I ärlighetens namn ska sägas att det också finns en liten förbättring,
            och den är för de korttidsanställda. De får nu en likvärdig rätt
            som andra till semesterledighet.
          </note>
          <note>
            Vilka är det då som får de största försämringarna? Jo, som vanligt
            ger sig den här regeringen på de sämst ställda. Är det inte pensionärer
            och arbetslösa så är det, som den här gången, de sjukskrivna och
            dessutom de som är sjukskrivna en längre tid. En som är långtidssjuk
            förlorar 13 betalda semesterdagar, vilket på en månadslön på 23
            000 kronor innebär en ekonomisk förlust på ca 15 000 kronor.
          </note>
          <note>
            En som har blivit sjuk på grund av arbetsskada förlorar 25 betalda
            semesterdagar, vilket innebär att han eller hon förlorar nästan
            30 000 kronor med en månadslön på 23 000 kronor.
          </note>
          <note>
            Eftersom kvinnor i större utsträckning än män drabbas av långtidssjukskrivning
            slår det här förslaget extra hårt mot kvinnor. Det hade varit
            klädsamt om regeringen hade bemödat sig om att göra en jämställdhetsanalys
            av det här förslaget. Långtidssjuka är redan nu en mycket utsatt
            grupp, och det kan knappast vara berättigat med ytterligare försämringar
            för dessa personer. Ekonomiska försämringar underlättar knappast
            rehabiliteringen, även om regeringen tycks tro det.
          </note>
          <note>
            Fru talman! Regeringen föreslår dessutom förändringar i hur semestertilläggen
            ska beräknas. Det kommer att finnas två sätt att räkna ut semesterlönen
            på. Det ena och nya sättet kallas för sammalöneregeln. De fackliga
            organisationerna ställer sig bakom det förslaget. Det andra sättet
            är den så kallade procentregeln. Förslaget innebär att 0,43 procent
            av månadslönen utbetalas per betald semesterdag. Det ska motsvara
            de 12 procent av månadslönen gånger elva månader som är den nuvarande
            beräkningsgrunden i procentregeln. Men det förutsätter en löneökning
            på 3,7 procent som enligt förslaget är den genomsnittliga löneökningen
            de sista tio åren. Man kan då med rätta ifrågasätta det sannolika
            i att framtida löneökningar kommer att uppgå till 3,7 procent
            i genomsnitt. För LO-grupperna har löneökningen under den tid
            som regeringen hänvisar till uppgått till 3,3 procent. Alltså
            gynnar förslaget de grupper som redan är starka på arbetsmarknaden
            och knappast till exempel kvinnor inom handel och restaurang.
          </note>
          <note>
            Dessutom kan man förvänta sig att löneökningarna blir betydligt
            lägre de närmaste åren under trycket av en hög arbetslöshet och
            en låg inflation. Arbetsgivarföreträdarna har ju krävt nollavtal,
            och arbetstagarföreträdarna har krävt 2,6 procent i lönelyft,
            vilket är betydligt lägre än de 3,7 procent som regeringen hänvisar
            till.
          </note>
          <note>
            Det som ytterligare komplicerar till arbetstagarnas nackdel är
            att arbetsgivaren i vissa fall kan välja mellan att använda sammalöneregeln
            eller procentregeln. Då kan man anta att arbetsgivaren väljer
            den beräkningsgrund som passar bäst, det vill säga den som kostar
            minst och därmed ger sämre utfall för arbetstagaren.
          </note>
          <note>
            Fru talman! Regeringen menar att det förslag som vi i dag debatterar
            handlar om en förenklad semesterlagstiftning. Problemet för regeringen
            är att många av remissinstanserna är positiva till att semesterlagen
            görs enklare men anser att förslaget inte gör lagen lättare att
            förstå. Svenskt Näringsliv, Företagarna och Arbetsgivaralliansen
            menar att förslagen inte alls medför någon nämnvärd minskning
            av arbetsgivarnas administrativa kostnader.
          </note>
          <note>
            Lagrådet anser att de mer svårtillgängliga bestämmelserna om
            semesterlön och semesterlönegrundande frånvaro fortfarande är
            svåra att tillgodogöra sig.
          </note>
          <note>
            De fackliga organisationerna är starkt kritiska till konsekvenserna
            för de långtidssjukskrivna och till att beräkningsgrunden för
            semesterlönen är till nackdel för många arbetstagare.
          </note>
          <note>
            Det här förslaget framstår som ett i raden av hafsiga och ogenomtänkta
            förslag från den moderatledda regeringen som dessutom riktar udden
            mot de sämst ställda, nämligen arbetslösa, pensionärer och i det
            här fallet långtidssjuka.
          </note>
          <note>
            Fru talman! Jag vill yrka avslag på förslaget i betänkandet och
            därmed bifall till den gemensamma reservationen från Socialdemokraterna,
            Vänsterpartiet och Miljöpartiet.
          </note>
          <note>
            Samtidigt vill jag, avslutningsvis, beklaga att den moderatledda
            alliansen även i dag bara ställer upp med en företrädare i den
            här debatten. Det innebär ingenting annat än att man stympar möjligheten
            att föra en rejäl debatt om den här frågan. Precis samma sak gjorde
            man i går när vi diskuterade arbetslöshetsförsäkringen. Ska det
            här vara ett nytt sätt att föra debatten i kammaren på känner
            jag en stark oro. Det skulle i så fall kanske till slut innebära
            att vi från oppositionen också ställer upp med bara en företrädare,
            och då har vi två personer som står och debatterar viktiga frågor.
          </note>
          <note>
            Jag tycker faktiskt att det vore anständigt att samtliga partier
            ställer upp i riksdagsdebatter som är så pass viktiga som den
            här.
          </note>
          <note>
            I detta anförande instämde Christina Oskarsson (s), Josefin Brink
            (v) och Ulf Holm (mp).
          </note>
          <note type="speaker">
            Anf. 3 JOSEFIN BRINK (v):
          </note>
          <note>
            Fru talman! I dag debatterar vi ännu ett i raden av betänkanden
            med ordet förenkling i rubriken. Precis som i de ärenden där arbetslöshetsförsäkringen,
            jämställdhetslagen och en rad andra lagar och bestämmelser har
            förenklats betyder det i själva verket en försämring för många
            vanliga löntagare.
          </note>
          <note>
            Att semesterlagen är krånglig och svår att begripa både för arbetsgivare
            och för de anställda är ett faktum. Vi i Vänsterpartiet hade faktiskt
            välkomnat ett förslag som verkligen innebar en förenkling av den
            här lagstiftningen under förutsättning att den inte samtidigt
            innebar någon försämring av löntagarnas rätt till semesterersättning.
            Men när lagförslaget nu ligger på riksdagens bord tvingas vi konstatera
            att regeringen har lyckats göra precis tvärtom. Utan att i någon
            nämnvärd grad göra lagen mer lättbegriplig inför man här en rad
            nya bestämmelser som försämrar semesterersättningen för stora
            grupper.
          </note>
          <note>
            Som så ofta är det de mest utsatta som drabbas allra värst. Det
            är de långtidssjukskrivna och de som har drabbats av arbetsskador
            som förlorar mest på det här förslaget. Genom att korta av tiden
            för beräkning av semesterersättning till ett år förlorar, precis
            som har sagts tidigare, en långtidssjukskriven upp till hela 13
            semesterdagar. För den som har drabbats av en arbetsskada innebär
            det en förlust av hela 25 semesterdagar med det här förslaget.
          </note>
          <note>
            Det är en särskild ironi när det handlar om arbetsskadade. Det
            har dokumenterats att de har blivit skadade på sin arbetsplats
            och arbetsgivaren anses ansvarig för det, och då ska pengarna
            för deras semesterersättning gå tillbaka till samma arbetsgivare!
          </note>
          <note>
            Det här är ett hårt slag mot människor som redan har det tufft.
            Särskilt hårt drabbar det, precis som också har sagts tidigare,
            kvinnor eftersom regeringen även i det här fallet helt har struntat
            i att göra en jämställdhetsanalys av konsekvenserna av sitt förslag.
            Eftersom kvinnor i betydligt högre grad än män drabbas av långvarig
            sjukskrivning är det kvinnor som kommer att förlora mest på det
            här.
          </note>
          <note>
            Vi tvingas konstatera att den ökning av inkomstgapet på över
            tusen kronor i månaden som regeringens samlade politik hittills
            under den här mandatperioden har åstadkommit kommer att spädas
            på ytterligare genom att långtidssjukskrivna kvinnor förlorar
            semesterpengar.
          </note>
          <note>
            Kvinnor kommer också att förlora mer än män på den nya regeln
            om sparade semesterdagar som nu inte längre ska beräknas på inkomsten
            det år som dagarna tjänades in utan det år då dagarna tas ut.
            Det är ett beräkningssätt som särskilt kommer att missgynna dem
            som går ned i arbetstid under de år då man har små barn. Det är
            väl känt även om det kanske inte är önskvärt att det nästan uteslutande
            är kvinnor som gör det.
          </note>
          <note>
            Det nya sättet att räkna kommer då att betyda att framför allt
            kvinnor som går ned i arbetstid under småbarnsåren kommer att
            förlora redan intjänad semesterersättning. Det är faktiskt att
            betrakta som ren stöld.
          </note>
          <note>
            Slutligen inför regeringen en ensidig rätt för arbetsgivaren
            att fritt välja mellan två olika sätt att beräkna semesterersättningen.
            Det innebär att en arbetsgivare som är om sig och kring sig kan
            välja att beräkna semesterersättningen på ett sätt som kostar
            minst, det vill säga det sätt som ger minst ersättning till den
            anställde utan att den anställde har någon möjlighet att vara
            med och påverka det.
          </note>
          <note>
            Utskottsmajoriteten utgår från att inga arbetsgivare kommer att
            använda den möjligheten på ett sätt som strider mot diskrimineringslagen.
            Det är väl en ganska rimlig lägstanivå att utgå från, att arbetsgivare
            ska följa de lagar som finns. Faktum är att arbetsgivare kan ha
            helt andra skäl som inte alls har med diskrimineringslagen att
            göra för att missgynna enskilda eller grupper av anställda. En
            inte helt seriös arbetsgivare kan med den föreslagna regeln välja
            att belöna och bestraffa anställda genom att välja mellan de olika
            beräkningssätten. Det troligaste scenariot är dock att det helt
            enkelt är ekonomisk vinning som kommer att ligga till grund för
            vilket beräkningssätt arbetsgivaren väljer. Precis som sagts tidigare
            är risken stor att det är de redan lägst avlönade som kommer att
            förlora mest på denna möjlighet.
          </note>
          <note>
            Den borgerliga majoritetens påpekande i betänkandet, att de flesta
            löntagare omfattas av kollektivavtal och att lagen därmed kommer
            att gälla relativt få anställda, är minst sagt förrädisk. Om det
            egentligen inte spelar någon roll vad som står i lagen, varför
            då bry sig om att alls ändra den? Det är klart att det har betydelse
            vad som står i lagen. Det kommer att påverka människor direkt
            och indirekt. Direkt kommer det att påverka alla sjukskrivna och
            arbetsskadade då den nya regeln inte kommer att kunna avtalas
            bort. Den kommer också direkt att drabba alla som jobbar på företag
            som inte har tecknat kollektivavtal. Eftersom de lagar som reglerar
            arbetstagarnas rättigheter sätter en ribba, en lägstanivå, för
            vad som är möjligt att uppnå i kollektivavtalen kommer det självklart
            att påverka även alla dem som har kollektivavtalade semesterregler.
          </note>
          <note>
            I vanlig ordning genomdriver den borgerliga majoriteten en lagändring
            som i praktiken lägger ytterligare en tyngd i arbetsgivarnas vågskål
            inför framtida avtalsförhandlingar. Det erkännandet får man ge
            den borgerliga majoriteten att den åtminstone är konsekvent i
            sitt ensidiga missgynnande av löntagarna med särskild udd riktad
            mot de allra mest utsatta.
          </note>
          <note>
            Det finns, som sagt, ett positivt inslag i förslaget, nämligen
            att visstidsanställda får lika semestervillkor som varaktigt anställda.
            Det är naturligtvis välkommet även om stärkt rätt till fast anställning
            rimligen står högre upp på de visstidsanställdas önskelista än
            nya semesterlöneregler.
          </note>
          <note>
            Förbättringen uppväger emellertid inte alla de försämringar som
            resten av förslaget innebär för de allra flesta. Därför, fru talman,
            avstyrker vi i Vänsterpartiet förslaget i dess helhet, och jag
            yrkar bifall till den gemensamma reservationen från Vänsterpartiet,
            Socialdemokraterna och Miljöpartiet.
          </note>
          <note>
            I detta anförande instämde Lars Lilja (s) och Ulf Holm (mp).
          </note>
          <note type="speaker">
            Anf. 4 ULF HOLM (mp):
          </note>
          <note>
            Fru talman! När man såg rubriken på betänkandet AU4 från arbetsmarknadsutskottet,
            En förenklad semesterlag m.m. , fanns förhoppningen att regeringen
            skulle göra semesterlagen lite enklare och mer begriplig. För
            många av oss som varit ute och jobbat är den fortfarande obegriplig,
            men vi är i alla fall glada att vi får semester och semestertillägg.
            Tyvärr är inte de förenklingar som regeringen föreslår särskilt
            bra ur löntagarnas synpunkt, framför allt inte för dem som kanske
            mest behöver samhällets stöd, det vill säga personer som är långtidssjukskrivna
            eller har fått en arbetsskada. För dem innebär förslaget stora
            försämringar, och jag är därför mycket nyfiken på att höra hur
            den borgerliga majoritetens företrädare kommer att förklara det.
            Än en gång slår man nämligen på dem som står längst bort från
            arbetsmarknaden och riskerar mest i samhället.
          </note>
          <note>
            När vi kom till riksdagen i dag på morgonen delade IF Metall
            ut broschyrer där de på ett enkelt sätt förklarar vad förslaget
            innebär: lägre semesterlön per dag, långtidssjukskrivna förlorar
            13 och arbetsskadade 25 semesterdagar. Det är tre mycket viktiga
            påpekanden. Som vi kan se i betänkandet hafsar utskottsmajoriteten
            bara förbi det och verkar inte uppmärksamma denna försämring av
            semesterlagen. I stället använder man allmänna formuleringar,
            vilket vi hört tidigare talare ta upp, om att man kanske inte
            tror att arbetsgivare kommer att välja den vägen och så vidare.
            Det är ganska illavarslande att utskottsmajoriteten berett och
            behandlat ärendet så dåligt.
          </note>
          <note>
            Det svåra med förslaget är också att de beräkningsgrunder som
            antas i många fall måste anses vara högst tvivelaktiga. I går
            diskuterade vi ett förslag om arbetslöshetskassorna och det statistiska
            underlaget. Jag hade önskat att majoriteten hade använt lite bättre
            statistiskt underlag i det här ärendet. Att säga att vi ska ha
            en genomsnittlig löneökning på 3,7 procent är inte troligt. Det
            är ett svårt antagande att göra. Då har man inte tittat på de
            olika grupper som finns i samhället. Jag tror att det är farligt
            och kommer att allra hårdast drabba de personer som är mest utsatta.
            Det gäller framför allt lågavlönade, LO-kvinnor och andra grupper
            i samhället som haft den minsta löneökningen de senaste tio åren.
            Därför tror jag inte att det är rimligt att sätta nivån 3,7 procent.
          </note>
          <note>
            Med detta vill jag yrka bifall till den gemensamma reservationen
            från Socialdemokraterna, Vänsterpartiet och Miljöpartiet och avslag
            på propositionen.
          </note>
          <note>
            I detta ärende instämde Lars Lilja (s) och Josefin Brink (v).
          </note>
          <note type="speaker">
            Anf. 5 ANNIKA QARLSSON (c):
          </note>
          <note>
            Fru talman! Det vi ska besluta om i dag är arbetsmarknadsutskottets
            betänkande nr 4, En förenklad semesterlag, m.m . Förslaget innebär
            att semesterlagen förenklas i sak, språkligt och redaktionellt.
            Bland annat införs en ny beräkningsregel för semesterlön, rätten
            till semesterledighet även vid kortare anställningar, semesterledigheter
            vid deltid och oregelbunden arbetstid samt beräkning av semesterlön
            för sparad semester. Vi stärker semesterrätten för dem som har
            svag ställning på arbetsmarknaden, och vi förenklar för företagen
            så att deras administrativa kostnader ska minska.
          </note>
          <note>
            Betänkandet innehåller en ny beräkningsregel för semesterlön,
            sammalöneregeln, som införs parallellt med procentregeln. Sammalöneregeln
            införs för arbetstagare med fast lön. Arbetsgivare har även möjlighet
            att välja att tillämpa procentregeln för arbetstagare som har
            fast lön.
          </note>
          <note>
            Procentregeln, som i dag gäller för beräkning av semesterlönen,
            innebär att semesterlönen beräknas till 12 procent av lönen under
            intjänandeåret. Dessa 12 procent räknas fram med hänsyn till att
            den semesterlön som utbetalats under intjänandeåret inte räknas
            med.
          </note>
          <note>
            Sammalöneregeln bygger på att ordinarie lön betalas ut under
            semesterledigheten samt ett semestertillägg. Semestertillägget
            är framräknat med hänsyn till en genomsnittlig löneökning under
            den senaste tioårsperioden och har då landat på 3,7 procent. De
            tio åren bygger självklart på både goda och dåliga år. Det är
            alltså fråga om en genomsnittlig löneökning. Vi tror att den kommer
            att fortsätta även framöver. Tilläggets storlek innebär att semesterlönen
            så långt det är möjligt blir lika oavsett om semesterlönen beräknas
            enligt procentregeln eller sammalöneregeln. Sammalöneregeln är
            avsevärt enklare och kommer att kunna tillämpas av det stora flertalet
            arbetstagare, men den är inte tillämpbar på alla. Därför kvarstår
            även procentregeln.
          </note>
          <note>
            På samma sätt som i dag kommer det att vara möjligt att avvika
            från beräkningsreglerna genom kollektivavtal. Den stora delen
            av arbetsmarknaden är styrd av dem. Därför är det underligt att
            inte höra något från oppositionens sida om vilken betydelse de
            har.
          </note>
          <note>
            Utöver detta stärker vi ställningen för de svagaste på arbetsmarknaden.
            Korttidsanställda, hemarbetande och så kallade okontrollerade
            arbetstagare kommer att få samma rätt till semesterledighet och
            semesterlön som övriga arbetstagare. För dem som har anställningar
            kortare än tre månader tar vi bort regeln att semesterlön presumeras
            att ingå i lönen. Det kommer alltså att bli tydligt att de har
            rätt till semesterersättning.
          </note>
          <note>
            Arbetstagare med deltid eller oregelbunden arbetstid många gånger
            kvinnor får rätt till lika lång ledighet som heltidsarbetande
            eller arbetstagare med regelbunden arbetstid. Semesterlön för
            sparad semester beräknas på samma sätt som för ordinarie semester.
          </note>
          <note>
            För arbetstagare som har flera anställningar som följer på varandra
            hos samma arbetsgivare ska anställningarna i semesterhänseende
            räknas som sammanhängande anställning.
          </note>
          <note>
            Frånvaro på grund av sjukdom eller arbetsskada upphör att vara
            semesterlönegrundande när en arbetstagare varit helt eller delvis
            frånvarande från arbete under ett helt intjänandeår utan längre
            avbrott i frånvaron än 14 dagar i följd, precis som oppositionen
            har påpekat. Det vi gör i stället är att stärka rätten till betald
            semester när arbetstagare återkommer i arbete efter en längre
            sjukfrånvaro.
          </note>
          <note>
            De här reglerna ska träda i kraft den 1 april 2010, med en övergångsbestämmelse
            att de nya bestämmelserna ska tillämpas första gången på frånvaroperioder
            som påbörjas efter ikraftträdandet.
          </note>
          <note>
            Fru talman! Det är förbättringar och förstärkningar i både skrivningar
            och förslag för dem som har svagast anknytning till arbetsmarknaden.
            De korttidsanställda, de hemarbetande och de okontrollerade arbetstagarna,
            de som normalt inte övervakas utan tidigare själva förväntats
            planera in nödvändig ledighet, får nu samma rätt till semesterledighet
            och semesterlön som övriga arbetstagare. För dem med kortare anställningar
            än tre månader tar vi bort den regel som säger att semesterlönen
            förutsätts ingå, så att det nu blir tydligt att även de som är
            anställda under kort tid ska ha semesterersättning.
          </note>
          <note>
            De som jobbar deltid eller på oregelbundna tider får med den
            nya lagen rätt till lika lång sammanhängande semester som de som
            arbetar heltid eller på regelbundna tider. Det är ett förslag
            som gynnar många kvinnor som jobbar inom yrken med obekväma arbetstider
            eller deltid.
          </note>
          <note>
            För att underlätta uttaget av sparad semester kommer de dagarna
            att beräknas på samma intjänandeår. Det underlättar avsevärt för
            arbetsgivaren. Om en arbetstagare har flera anställningar som
            följer på varandra i nära anslutning ska anställningarna i semesterlönehänseende
            ses som en sammanhängande anställning. Det gör att man har rätt
            att ta ut semester och också semesterlön i samband med semesterdagarna
            i stället för att de utbetalas vid anställningens slut.
          </note>
          <note>
            I debatten som föregått dagens debatt i kammaren och som också
            har kommit från oppositionens företrädare har förslaget huvudsakligen
            kritiserats på två punkter.
          </note>
          <note>
            Den ena punkten är att förslaget slår mot långtidssjukskrivna
            genom att sjukdom inte är semesterlönegrundande mer än ett år.
            Det vi föreslår är att det första året är semesterlönegrundande,
            inte två som tidigare. I stället förbättrar vi genom att man när
            man kommer tillbaka efter lång tids sjukfrånvaro ska ha rätt till
            betald semester. Det är mer i linje med lagens syfte att se till
            att man faktiskt får semesterledighet när man jobbar. Arbetsgivare
            betalar i dag dubbla semesterlöner, dels till den sjukskrivne,
            dels till vikarien. Två utredningar, 2008 års semesterlagsutredning
            samt den av den socialdemokratiska regeringen tillsatta Knaskommittén,
            har ansett att den delen av systemet är väldigt krånglig att tillämpa
            eftersom arbetsgivaren då måste ha koll på arbetstagarnas frånvaromönster
            i upp till tre år. Denna förändring hänger också ihop med den
            förändring vi gör inom sjukförsäkringen, där vi går in med tidigare
            och aktivare insatser med rehabilitering.
          </note>
          <note>
            Det finns också en övergångsregel som gör att ändringen berör
            sjukskrivningsperioder som påbörjas efter att lagen ska träda
            i kraft. De som har börjat med sjukskrivningsperioder tidigare
            kommer inte att omfattas.
          </note>
          <note>
            Den andra punkten som kritiserats är att den nya beräkningsgrunden
            skulle resultera i kraftigt sänkta semesterersättningar. Exempel
            som florerat före debatten om flera tusen är räknade på felaktiga
            grunder, dels på vad den gamla lagen ger, dels på hur lönestegringen
            påverkar i framtiden. De beräkningar som ligger till grund för
            förslaget är framtagna för att ge så lika ersättning som två olika
            system kan göra. Sammalöneregeln grundar sig på löneutvecklingen
            under den senaste tioårsperioden med ett genomsnitt på 3,7 procent.
          </note>
          <note>
            Fru talman! Poängen med förslagen är att göra en svårtillämpad
            lagstiftning mer lättillämpad. Med enklare regler blir det lättare
            för den enskilde att kontrollera semesterlönen, och det underlättar
            för arbetsgivaren att betala ut rätt ersättning. Semesterlönebestämmelserna
            är utformade så att det blir lika mycket i semesterlön i båda
            modellerna. Vi stärker semesterrätten för korttidsanställda och
            okontrollerade arbetstagare. För deltidsarbetande och dem med
            oregelbundna tider ger vi rätt till lika lång sammanhängande ledighet
            som för de andra. Vi stärker rätten till betald semester när långtidssjukskrivna
            kommer tillbaka i arbete. Sett till helheten anser regeringen
            och utskottet att förslagen är väl balanserade.
          </note>
          <note>
            Jag yrkar bifall till utskottets förslag i betänkandet.
          </note>
          <note>
            I detta anförande instämde Sven Yngve Persson (m) och Désirée
            Pethrus Engström (kd).
          </note>
          <note type="speaker">
            Anf. 6 LARS LILJA (s) replik:
          </note>
          <note>
            Fru talman! Annika Qarlsson pratar om förenkling. Jag vill fortfarande
            påstå att det här förslaget är hafsigt och slarvigt genomfört.
            De allra tyngsta remissinstanserna Svenskt Näringsliv, Företagarna
            och Arbetsgivaralliansen säger själva att det här inte innebär
            någon större förenkling. Det innebär inte att de administrativa
            kostnaderna minskar särskilt mycket. Att det skulle vara en förenkling
            vill jag påstå är helt fel.
          </note>
          <note>
            Annika Qarlsson pratar om vissa förbättringar. Ja, det finns
            en del förbättringar i förslaget. Men varför ska man då behöva
            kompensera de förbättringarna med försämringar, framför allt för
            dem som verkligen har det svårt? Det gäller dem som är långtidssjukskrivna
            och dem som har råkat ut för en arbetsskada. Jag kan inte förstå
            poängen med det.
          </note>
          <note>
            Annika Qarlsson ville att vi skulle kommentera det här med kollektivavtal.
            Det kanske är så att Annika Qarlsson känner till att de här avtalen
            kommer att sägas upp nu och ska omförhandlas under våren. Det
            är klart att arbetsgivarna nu ser sin möjlighet att sätta press
            på arbetstagarna. Har vi då en semesterlag som försämrar arbetstagarnas
            förutsättningar är det klart att arbetsgivarna kommer att använda
            den. Den kommer att bli ett golv i förhandlingarna. Man kan absolut
            inte påstå att den så kallade förenklingen stärker arbetstagarnas
            rättigheter. Snarare är det tvärtom. Detta försämrar de fackliga
            organisationernas möjlighet att förhandla.
          </note>
          <note>
            Annika Qarlsson talar om den så kallade rehabkedjan, ungefär
            som att ett riksdagsbeslut innebär att vi inte kommer att ha några
            långtidssjukskrivna framöver. Men så är det ju inte. Det kommer
            vi att ha även fortsättningsvis, och det är de som drabbas hårdast.
            Jag skulle vilja veta varför det är de som ska drabbas av förslaget.
          </note>
          <note type="speaker">
            Anf. 7 ANNIKA QARLSSON (c) replik:
          </note>
          <note>
            Fru talman! När det gäller förenklingen kan vi titta igenom förslagslistan
            och se att det finns bitar som självklart kommer att göra det
            enklare, till exempel när det gäller beräkningen av semester för
            det stora kollektivet arbetstagare på större arbetsplatser. Med
            ett sådant förslag som det om semesterlöner för sparad semester
            är det självklart en förenkling att inte behöva gå tillbaka till
            de sparade dagarna för 2004, 2005, 2006 och 2007 utöver den semester
            i år som ska beräknas på 2008. Självklart är det en förenkling
            att kunna använda endast en beräkning för semesterutbetalningarna.
          </note>
          <note>
            När det gäller kraven på förenklingar är det självklart så att
            man skulle ha önskat att det hade kunnat gå att komma ännu längre
            och göra ännu mer. Det är fortfarande så att det inte är den enklaste
            lagmassan eller textmassan med lagförslag. Men det är ändå så
            att vi tar ett steg i rätt riktning när det handlar om att förenkla.
          </note>
          <note>
            Kopplat till sjukförsäkringen kan vi se att det vi gör och som
            jag kan tycka borde ha varit gjort för länge sedan handlar om
            att se till att sätta in aktiva insatser i ett betydligt tidigare
            skede. Den förra regeringen använde i stället som metod att med
            automatik förtidspensionera efter ett år i stället för att göra
            insatser för att ge möjlighet och rätt till rehabilitering och
            en chans att komma tillbaka till arbete. I det skiljer vi oss
            åt. Det är helt tydligt och klart att vi i stället vill stötta
            och hjälpa och göra de insatser som krävs för att man ska ha möjlighet
            att komma tillbaka till arbete, vilket tydligen står i motsats
            till Socialdemokraternas åsikt att det är rätt bra att förtidspensionera
            och se till att man ska leva på rätt låga ersättningar.
          </note>
          <note>
            Därför blir det också rätt naturligt och självklart att de förändringar
            vi gör i sjukförsäkringen följer med in i den här delen, där vi
            kommer att ha en ambition att göra insatser betydligt tidigare
            för att säkerställa att man inte ska behöva gå sjuk så länge.
          </note>
          <note>
            Jag får återkomma till de andra svaren i nästa replik.
          </note>
          <note type="speaker">
            Anf. 8 LARS LILJA (s) replik:
          </note>
          <note>
            Fru talman! Jag har fortfarande inte fått något svar på varför
            de arbetsskadade och de sjukskrivna ska drabbas av detta förslag,
            men det kanske jag får i nästa replik.
          </note>
          <note>
            Annika Qarlsson pratar sig varm för hur viktigt det är att förenkla
            semesterlagen så att arbetstagarna och arbetsgivarna ska förstå
            det här. Det vore väl klädsamt om regeringen i så fall kunde ha
            samma ambitioner med a-kassan som man har med semesterlagen, så
            kanske det också skulle kunna bli lite enklare att förstå.
          </note>
          <note>
            Annika Qarlsson säger att det ska göras starka insatser för de
            långtidssjuka. Vi kan titta på vad som kommer att hända efter
            nyår. Drygt 50 000 utförsäkrade kommer in i a-kassan. Vi fick
            på ett utskottssammanträde för inte så länge sedan se en budget
            för Arbetsförmedlingen. Det har lagts 16 miljarder ytterligare
            till Arbetsförmedlingens budget. Av dem går 14 miljarder till
            aktivitetsstöd och a-kassa. Det finns 2 miljarder kronor för att
            ordna vettiga aktiviteter. Det kommer naturligtvis inte att fungera.
            Ni pratar om rehabilitering, men ni ser inte till att det finns
            resurser för rehabiliteringen.
          </note>
          <note>
            Det finns en gemensam EG-Dom, C-350/06 och C-520/06, som innebär
            att sjukledigheter syftar till tillfrisknande. De får inte utgöra
            hinder för intjänande av betald semester eftersom semestern syftar
            till rekreation och återhämtning.
          </note>
          <note>
            Regeringen har i många andra frågor som har varit till arbetstagarnas
            nackdel visat ett stort intresse av att följa EG-domstolens utslag.
            I det här fallet verkar inte intresset av att följa utslaget vara
            lika stort. Jag skulle gärna vilja veta varför. Kan det möjligtvis
            vara så att regeringens politiska agenda styr hur man väljer att
            tolka och följa EG-domstolens utslag? Kan jag få reda på varför
            sjuka och arbetsskadade ska drabbas så hårt av förslaget?
          </note>
          <note type="speaker">
            Anf. 9 ANNIKA QARLSSON (c) replik:
          </note>
          <note>
            Fru talman! Lagens intentioner handlar om att ge rätt till vila
            och rekreation under arbetstid. Förslaget kommer att i stället
            stärka den intentionen. Drabbas gör den som inte får någon hjälp,
            säger jag. Vi både pratar rehabilitering och ser till att det
            finns pengar, till skillnad från tidigare regering. Vi ser till
            att den som har varit långtidssjukskriven får möjlighet att komma
            tillbaka till arbetet och få betald semester. När kollegerna går
            på ledighet ska man också kunna gå på ledighet. Där förstärker
            vi den delen.
          </note>
          <note>
            Vad som knappast nämns över huvud taget är att de med korttidsanställningar,
            jobbar deltid eller har oregelbundna arbetstider faktiskt får
            rätt till en sammanhängande semesterledighet. Jag kan tycka att
            det är olyckligt att oppositionen väljer att avstå helheten när
            det faktiskt handlar om förbättringar för dem som har svagast
            anknytning till arbetsmarknaden. Det är underligt.
          </note>
          <note type="speaker">
            Anf. 10 JOSEFIN BRINK (v) replik:
          </note>
          <note>
            Fru talman! Det råder inget tvivel om var den här regeringen
            och den borgerliga majoriteten har sina sympatier. De sjuka och
            de arbetsskadade har det tydligen för bra medan det är synd om
            arbetsgivarna. De har alldeles för stora administrativa bördor
            och uppenbarligen också alldeles för stora utgifter för de anställda
            som har slitits ut på sina arbetsplatser.
          </note>
          <note>
            Förkortningen av rätten till semesterersättning för sjuka och
            arbetsskadade motiverar man med att det är för krångligt för arbetsgivaren
            att hålla reda på uppgifter om sina egna anställda tre år bakåt
            i tiden. Samtidigt har man infört den så kallade rehabiliteringskedjan
            utförsäkringskedjan. De som utförsäkras ska själva se till att
            plocka fram tio år gamla uppgifter om tidigare anställningar med
            arbetstider, frånvaro etcetera. Det ska de sjukskrivna som nu
            i utförsäkringskedjan ska förvandlas till arbetslösa ägna sig
            åt. Det är ett omfattande detektivarbete. Det är uppenbarligen
            inte en för stor administrativ börda för de människorna. Men den
            arbetsgivare som har en anställd som är sjuk eller har blivit
            skadad på arbetsplatsen ska alltså inte behöva bemöda sig om att
            plocka fram tre år gamla uppgifter om den anställda personen.
          </note>
          <note>
            På vilket sätt är detta en så stor administrativ börda för arbetsgivarna?
            Är det inte i själva verket så att det här bara är ett sätt att
            se till att arbetsgivarna får behålla lite mer av pengarna och
            slippa betala till sina förbannade anställda som uppenbarligen
            bara kostar pengar i Annika Qarlssons och de borgerliga ledamöternas
            värld?
          </note>
          <note type="speaker">
            Anf. 11 ANNIKA QARLSSON (c) replik:
          </note>
          <note>
            Fru talman! Det här var ett rätt talande inlägg från Josefin
            Brink och Vänsterpartiet. I deras program framskymtar att de gärna
            vill ta över ägandet i svenskt näringsliv inte i organisationen
            utan i alla företag runt om i landet. Någonstans handlar det om
            en syn på arbetsgivare som ändå ser till att en majoritet av svenska
            folket har ett jobb att gå till och finns med i en verksamhet
            som gör att vi alla är med och betalar skatt som kan gå till skola,
            vård och omsorg. I Josefin Brinks värld är de parasiter som bara
            ställer till oreda och därför är det bäst att ta över ägandet.
            Den delen blev tydlig i det här inlägget.
          </note>
          <note>
            Semesterlagsförändringen handlar om att ha en väl avvägd balans
            i frågorna. När det gäller de långtidssjukskrivna handlar det
            om ett år för semesterlön. Däremot har de i stället rätt till
            betald semester när de kommer tillbaka i arbete.
          </note>
          <note>
            I hela vår politik handlar det om att ge stöd, hjälp och möjlighet
            att komma tillbaka i arbete. Vi vill också se till att när man
            väl kommer tillbaka i arbete ska man också ha rätt till betald
            semester. Vi förstärker i den delen. Vi förstärker också i de
            andra delarna för dem som har korttidsanställningar, oregelbundna
            tider eller arbetar deltid rätten till sammanhängande semester.
          </note>
          <note>
            På totalen finns en väl avvägd och sammanvägd bild som är bra
            och som går framåt. Men om man i likhet med Josefin Brink tycker
            att företagare inte är något som borde få existera kan man fundera
            på ingångarna i debatten. Det framskymtade i första repliken från
            Josefin Brink.
          </note>
          <note type="speaker">
            Anf. 12 JOSEFIN BRINK (v) replik:
          </note>
          <note>
            Fru talman! Det är roligt att Annika Qarlsson tar sig för att
            göra egna fantasifoster om vad Vänsterpartiet pratar om i stället
            för att ta upp det förslag som hon försvarar. Det här handlar
            inte om synen på arbetsgivare i största allmänhet, utan det här
            handlar om rätten till semesterersättning för den som har blivit
            utsliten på sin arbetsplats. Den som har drabbats av en skada
            på sin arbetsplats får de facto en försämrad rätt till semesterersättning.
            Den som är långtidssjukskriven får en försämrad rätt till sjukersättning.
            Det är ett faktum! Annika Qarlsson står här och framhåller att
            det i själva verket är en förbättring, men det är inte sant. En
            långtidssjukskriven förlorar 13 betalda semesterdagar. En arbetsskadad
            förlorar 25 betalda semesterdagar. Vem är det som behåller pengarna?
            Det spelar väl ingen roll om det är en ond eller god person som
            får behålla pengarna. Det är pengar som stannar kvar i företaget
            i stället för att gå till den anställda, som rimligen har gjort
            en viss nytta i företaget men som har slitits ut på arbetsplatsen.
            Det är vad jag vill ha sagt med mitt inlägg på den punkten.
          </note>
          <note>
            Annika Qarlsson for efter att dessa regler, som försämrar för
            de sjuka och arbetsskadade, inte går att avtala bort i kollektivavtal.
            Det är tvingande regler som alla måste följa alldeles oavsett.
            Precis som Lars Lilja sade innebär alla bestämmelserna sammantaget
            stora försämringar för många. De kommer naturligtvis att påverka
            förutsättningarna för att teckna bra kollektivavtal med bra förutsättningar
            för löntagarna att få semesterersättningar. Det här vet naturligtvis
            Annika Qarlsson om, och det är också syftet med den borgerliga
            politiken, det vill säga försvaga löntagarnas ställning och försämra
            deras villkor.
          </note>
          <note type="speaker">
            Anf. 13 ANNIKA QARLSSON (c) replik:
          </note>
          <note>
            Fru talman! Jag har inte sagt att det blir en försämring vad
            avser antalet dagar, utan det är fråga om en sänkning. Jag har
            inte påstått något annat. Däremot ska man när man kommer tillbaka
            i arbete ha rätt till betald semester.
          </note>
          <note>
            Nu kan vi se att för arbetsgivarna, som i den andra repliken
            inte var så farliga, är det fråga om att ta in en vikarie för
            en sjukskriven eller arbetsskadad. Arbetsgivaren har att stå för
            lön och för semesterersättning också för vikarien. Semesterlagens
            intentioner handlar om att ge rätt och möjlighet till vila och
            rekreation från arbete. Då är det rimligt att betalningsansvaret
            följer den som är i arbete.
          </note>
          <note>
            Det går inte att avtala bort en bit. När jag talar om kollektivavtal
            handlar det om vilken regel som ska användas för att beräkna semesterlönegrunden.
          </note>
          <note>
            Jag kan också känna en viss oro över att det Josefin Brink i
            dag står här och säger är att de förbättringar som vi gör, både
            för dem som har kortare anställning än tre månader och för dem
            som jobbar deltid eller har oregelbundna arbetstider med rätten
            till sammanhängande semester, alltså många av dem som har en svag
            förankring på arbetsmarknaden, inte är värda någonting. Josefin
            Brink och Vänsterpartiet väljer att gå emot det här förslaget
            och säga att de inte vill ha det.
          </note>
          <note>
            Jag kan tycka att det totalt sett görs en sammanvägning av förenkling
            och förbättring, där vi också stärker dem som har den svagaste
            ställningen på arbetsmarknaden. Vi ser också till att det, även
            om det är begränsat, trots allt blir en förenkling. Det är ett
            steg i rätt riktning, även om jag tror att det kan behövas ännu
            mer längre fram.
          </note>
          <note>
            Därför, återigen: Jag tycker att det är ett väl balanserat förslag,
            och jag yrkar bifall till förslaget i betänkandet.
          </note>
          <note type="speaker">
            Anf. 14 ULF HOLM (mp) replik:
          </note>
          <note>
            Fru talman! Från Miljöpartiets sida applåderar vi alla förenklingar
            som är möjliga att göra för företagarna. Vi tror att företagarna
            är väldigt viktiga. Däremot har vi uppfattat när vi har varit
            ute och träffat företagarna att det inte är ändringar i semesterlagen
            som är det mest eftersträvansvärda som de lyfter fram för att
            förenkla regelverket bara som en parentes.
          </note>
          <note>
            Egentligen önskar vi att man kunde yrka på återremiss av det
            här. Det finns, precis som Annika Qarlsson säger, en del godbitar
            här som gör det enklare och som gynnar vissa grupper. Problemet
            är att ni samtidigt har lagt till stora försämringar för stora
            grupper. Det är de långtidssjukskrivna som får 13 förlorade semesterdagar,
            och det är de arbetsskadade som kan förlora upp till 25 dagar.
          </note>
          <note>
            Det är kraftiga försämringar. Vi kan inte förstå att man måste
            göra de kraftiga försämringarna och i den andra vågskålen ha vissa
            förbättringar för vissa grupper som har en svag förankring på
            arbetsmarknaden. Det är där problemet ligger. Det är inte så att
            vi är emot att man förenklar den svåra semesterlagen, men man
            måste göra det utan att för den skull försämra avsevärt för vissa
            grupper som, enligt oss i oppositionen, behöver samhällets stöd
            som mest. Där är grundproblematiken.
          </note>
          <note>
            Därför tycker vi att man borde gå tillbaka, göra om det här och
            göra ordentliga förbättringar i lagstiftningen, för det är inte
            den mest efterfrågade förändringen av företagarna i dagsläget.
            Men jag tror att många skulle bli glada om vi om ett eller ett
            och ett halvt år lade fram ett förslag som gjorde det enklare,
            utan att för den skull försämra för stora grupper.
          </note>
          <note type="speaker">
            Anf. 15 ANNIKA QARLSSON (c) replik:
          </note>
          <note>
            Fru talman! Det var en väldigt intressant inledning. Jag skulle
            vilja höra de samtal som ni måste ha i er samarbetskonstellation,
            för det är lite olika ingång till arbetsgivarna från föregående
            talare och nuvarande talare, Ulf Holm. Det ska bli mycket spännande
            att se hur ni får det att gå ihop.
          </note>
          <note>
            Godbitar, sade Ulf Holm. Ja, godbitarna i det här är att vi stärker
            alla dem som har den svagaste ställningen på arbetsmarknaden.
            Det är korttidsanställda, med kortare anställningar än tre månader,
            som tydligt får rätten till semesterersättning som vi tar upp
            här. Vi tar bort en regel som har skrivits på ett sådant sätt
            att man kanske inte hade kunnat kräva det tidigare. Vi ser till
            att de som jobbar deltid eller har oregelbundna arbetstider får
            rätt till en sammanhängande ledighet. En väldigt stor andel kvinnor
            återfinns i den gruppen. Vi ser också till att det blir enklare
            beräkningar som gör det lättare att få en överblick över vad man
            ska ha i semesterersättning, så att man får rätt semesterersättning.
          </note>
          <note>
            Alla de här godbitarna kan jag läsa om i reservationen, som jag
            utgår från att även Miljöpartiet kommer att trycka på knappen
            för i dag, men man yrkar avslag. Alla dessa godbitar som man säger
            finns i det här förslaget, där vi stärker dem som har den svagaste
            ställningen på arbetsmarknaden, struntar Ulf Holm och Miljöpartiet
            i. Jag kan tycka att det är mycket allvarligt.
          </note>
          <note>
            I den del där vi pratar om dem som är långtidssjukskrivna måste
            man se det i en helhet. Jag vet att även oppositionen brukar se
            det i en helhet, fast kanske inte på samma sätt som jag och alliansen
            ser det. Det vi säger handlar om att det vi vill är att göra tidigare
            insatser. I stället för att låta personer gå i lång sjukskrivning
            eller ha lång frånvaro får de rätt till rehabilitering och möjlighet
            att komma tillbaka till arbetslivet, där man har både 100 procent
            av sin lön och semesterersättning, semesterlön, och semester att
            ta ut. Vi säger också att de som har varit sjukskrivna under en
            längre period ska när de kommer tillbaka till arbetet ha rätt
            till betald semester, precis som sina arbetskamrater.
          </note>
          <note type="speaker">
            Anf. 16 ULF HOLM (mp) replik:
          </note>
          <note>
            Fru talman! Problemet är att Annika Qarlsson blundar för de nackdelar
            det här förslaget har. Hon ser bara de små fördelarna för vissa
            grupper, som jag erkänner finns med i förslaget. Hon ser inte
            kopplingen till vad det innebär för andra grupper som är långtidssjukskrivna
            eller arbetsskadade. Sedan går hon in på regeringens rehabkedja,
            som enligt mig bara innebär försämringar. Det håller inte.
          </note>
          <note>
            Vi kritiserar att ni inte har gjort någon jämställdhetsanalys
            av det här förslaget, och ni har inte heller gjort en analys av
            för- och nackdelar. Det finns stora nackdelar med det här förslaget
            när det gäller olika beräkningsgrunder och vad som händer med
            de arbetsskadade och långtidssjukskrivna på grund av att ni för
            ned det från två till ett års beräkningsgrund. Det får effekter,
            och de effekterna vill inte ni se på. Där är grundproblematiken.
            Jag tycker att det är väldigt synd.
          </note>
          <note>
            Sedan kan vi ha långa diskussioner om småföretagande och så vidare.
            Jag tror att företagarna vet vilka partier i riksdagen som har
            lagt fram de mest populära förslagen på de åtgärder som de vill
            se för att stärka småföretagandet. Det är Miljöpartiets förslag
            om sänkta arbetsgivaravgifter och Vänsterpartiets förslag som
            är de mest populära. Det handlar inte om semesterlagen det är
            inte den som är högst upp på agendan.
          </note>
          <note>
            Jag vill än en gång vädja till er att dra tillbaka det här förslaget,
            göra om det och se helheten. Då kommer ni att upptäcka att det
            har stora brister. Det är det som vi från oppositionen reagerar
            så kraftigt mot.
          </note>
          <note type="speaker">
            Anf. 17 ANNIKA QARLSSON (c) replik:
          </note>
          <note>
            Fru talman! När det gäller hur det slår för just de långtidssjukskrivna
            är vi medvetna om att det blir förändringar. Men det vi i stället
            har sett till att få in är att man ska ha rätt till semester när
            man kommer tillbaka. Även i den här delen är det en arbetslinje
            som vi förespråkar, och det hänger ihop med de förändringar som
            vi gör i sjukförsäkringssystemet.
          </note>
          <note>
            I de här delarna kan jag se att det snarare är oviljan att göra
            någonting, oviljan att prata rehabilitering och oviljan att göra
            insatser för de här grupperna som är det allra allvarligaste,
            och där har vi sett brister under så många år. Att då inte se
            att de delarna hänger ihop och att det är viktigt att de samspelar
            blir lite konstigt.
          </note>
          <note>
            När det gäller underlag för semesterberäkningarna har det florerat
            ett antal olika exempel, där beräkningarna både har gjorts felaktigt
            på den gamla semesterlagen, vilket kan bero på att den är krånglig,
            och har gjorts felaktigt på den nya semesterlagen, vilket också
            skulle kunna bero på att den är krånglig, eller på att man har
            en vilja att visa att det får ett felaktigt utslag.
          </note>
          <note>
            Det som händer när man räknar upp lönen är att de siffror som
            används för de nya beräkningsunderlagen gör att man hamnar ytterst
            få kronor ifrån. Det är alltså tämligen likvärdiga förslag, så
            lika som två olika förslag kan vara, i semesterlöneberäkningar.
          </note>
          <note>
            I den delen kan jag tycka att det blir lite olyckligt när man
            sprider lögner. Jag funderar om det är så att man inte har en
            politik som räcker eller fullt ut går att försvara och att man
            därför måste använda sig av felberäkningar och därmed lögner i
            debatten. Men vi närmar oss ett valår och vi närmar oss ett val,
            och ibland kan vissa liknelser göras. I krig sägs det att sanningen
            är det första som försvinner, och jag vet inte om det är samma
            tendenser som vi ser även i den politiska debatten.
          </note>
          <note>
            Överläggningen var härmed avslutad.
          </note>
          <note>
            14 § Konfliktlösning vid offentlig säljverksamhet på marknaden
          </note>
          <note>
            Föredrogs
          </note>
          <note type="speaker">
            Anf. 18 BÖRJE VESTLUND (s):
          </note>
          <note>
            Fru talman! Vi ska nu behandla näringsutskottets betänkande nr
            8, Konfliktlösning vid offentlig säljverksamhet på marknaden .
            I propositionen, som har samma rubrik, föreslås att konkurrenslagen
            ändras så att man kan hindra att en kommun bedriver säljverksamhet
            om den endera hämmar eller är ägnad att snedvrida konkurrensen
            på marknaden.
          </note>
          <note>
            Undantag från detta är om den är försvarlig från allmän synpunkt
            eller om den är reglerad i annan lagstiftning. Även vissa frågor
            kring Marknadsdomstolens kompetensområde behandlas i denna proposition,
            men det är av mer teknisk natur.
          </note>
          <note>
            Fru talman! Vi i den rödgröna oppositionen vill inledningsvis
            klarlägga att vi inte motsätter oss en lagreglering som innebär
            att man ska komma till rätta med problem som kan uppstå när det
            gäller konkurrens på lika villkor för offentlig och privat sektor.
            Men vi har starka invändningar mot detta hafsverk och den dåligt
            underbyggda proposition som regeringen har lagt fram.
          </note>
          <note>
            En av de saker som var väldigt tydliga i detta fall var att det
            i remissomgången fanns väldigt disparata uppfattningar. Det var
            inte bara så att de olika intressena, till exempel Sveriges Kommuner
            och Landsting respektive Svenskt Näringsliv, hade diametralt olika
            uppfattningar det får man räkna med när man kommer med ett sådant
            här förslag. Det intressanta var just att de mer legala remissinstanserna,
            domstolar och andra, hade olika uppfattningar. Även myndigheter
            hade väldigt olika uppfattningar. Därför ville vi från den rödgröna
            oppositionen ha en hearing om detta, så att vi skulle kunna få
            höra helheten kring vad man hade för uppfattningar och så att
            vi skulle kunna bilda oss en uppfattning.
          </note>
          <note>
            Jag vill bara att kammaren noterar att man inte kunde ha en sådan,
            för det var väldigt bråttom att få fram den här propositionen.
          </note>
          <note>
            De processuella reglerna i propositionen är väldigt speciella.
            Konkurrensverket kan vända sig till Stockholms tingsrätt, som
            har att meddela beslut om att man förbjuder verksamhet. Beslutet
            kan, om Konkurrensverket inte beslutar att driva frågan till domstol,
            ändå prövas av ett företag som berörs av detta. Slutligen kan
            beslut överklagas till Marknadsdomstolen.
          </note>
          <note>
            Samtidigt, fru talman, kan beslut om att inrätta en ny verksamhet
            i en kommun överklagas till allmän förvaltningsdomstol som har
            att avgöra om det ligger inom kommunens kompetensområde att bedriva
            en viss verksamhet. Detta kan i sin tur överklagas till kammarrätt
            och regeringsrätt.
          </note>
          <note>
            En inte alltför djärv gissning är att det kan uppstå situationer
            där en domstol kommer fram till en slutsats och en annan kommer
            fram till en annan slutats. Då uppstår frågan för kommunen eller,
            för all del, företaget: Vad har man att rätta sig efter? Är det
            Marknadsdomstolens uttalande som ska gälla, eller är det Regeringsrättens
            uttalande som ska gälla?
          </note>
          <note>
            Detta är ett hafsverk, fru talman. Det är därför som vi är så
            kritiska till den här lagstiftningen.
          </note>
          <note>
            En av de här bitarna handlar om huruvida det från allmän synpunkt
            är rimligt att bedriva det här. Det är just det här från allmän
            synpunkt som blir något knepigt när man börjar titta på och nagelfara
            det här lagförslaget. Från allmän synpunkt är nämligen väldigt
            dåligt definierat.
          </note>
          <note>
            Fru talman! Den här regeringen brukar tala om vikten av rättssäkerhet,
            men det gäller tydligen inte kommuner och företag som ska hantera
            det här regelverket. Regelverk ska ju vara något så när förutsägbara,
            så att det i någon mening kan förutsägas vad som kommer att hända.
          </note>
          <note>
            Varken kommuner eller företag kan av denna lagstiftning utläsa
            vad som gäller och vad som inte gäller. Propositionen saknar så
            gott som helt och hållet vägledning, med undantag av två fall.
            När det gäller överskottsförsäljning och vissa infrastrukturinvesteringar
            i glesbygd, där det inte finns några kommersiella aktörer, finns
            det ordentlig vägledning. Men i övrigt finns ingen vägledning.
          </note>
          <note>
            Sanningen är att ingen jag upprepar: ingen kan överblicka hur
            stark eller svag denna lag är ur kommunernas, landstingens, statens
            eller företagens perspektiv. Jag upprepar: Det är ett hafsverk.
            Det är ogenomtänkt, och det är slarvigt.
          </note>
          <note>
            Fru talman! Stockholms tingsrätt har i ett mycket analytiskt
            och välformulerat remissvar förkastat promemorian som föregått
            propositionen. Bland annat menar Stockholms tingsrätt att man
            gör en fullständigt ovederhäftig tolkning av hur EG-rätten ska
            tillämpas. Sveriges Kommuner och Landsting gör samma iakttagelse.
            Att intresseorganisationer som SKL har sitt intresse att försvara
            kan man förstå. Men det är helt ofattbart att man inte lyssnar
            på en av våra domstolar som avviker rejält i förhållande till
            regeringen i sitt remissvar.
          </note>
          <note>
            Fru talman! På näringsutskottets sammanträde i går hade vi besök
            av Exportkreditnämnden och Svensk Exportkredit. Det var en gedigen
            redovisning av de insatser som dessa båda instanser har gjort
            för att gynna svensk export under den ekonomiska krisen. Kontrakt
            för flera miljarder och därmed många svenska arbetstillfällen
            har dessa båda instanser hjälpt till att klara. Det var med värme
            och stolthet som utskottet kunde konstatera att den bedömning
            som regering och riksdag gemensamt gjorde var både rätt och riktig.
          </note>
          <note>
            Men om någon bank skulle hävda att Svensk Exportkredit eller
            Exportkreditnämnden konkurrerar med en bankverksamhet, hur skulle
            Marknadsdomstolen ställa sig till det?
          </note>
          <note>
            Ett annat faktiskt fall gäller en kommun som bedriver en dagverksamhet
            för personer med funktionsnedsättning. I denna verksamhet ingår
            inte sällan att man har ett litet kafé där man säljer kaffe och
            bröd för en billig penning. Dessutom kanske man säljer de alster
            som tillverkas på detta dagcenter.
          </note>
          <note>
            Jag har besökt ett antal sådana verksamheter. I ett fall tillverkade
            man små korgar med eterneller i. Vid torget intill fanns en blomsterhandlare
            som också sålde eterneller. Vad händer om denna blomsterhandlare
            går till Marknadsdomstolen?
          </note>
          <note>
            Eller vad händer om min sångpedagog, som inte sällan ger ungdomar
            lektioner till marknadspris, går till domstolen för att hävda
            att den kommunala musikskolan snedvrider konkurrensen?
          </note>
          <note>
            Eller vad händer om ett bussbolag går till domstol för att pröva
            om länstrafiken snedvrider konkurrensen?
          </note>
          <note>
            Vad händer om vårdföretaget lägger ett anbud för att bedriva
            en vårdcentral samtidigt som landstinget lägger ett egenregianbud?
            Är detta förenligt med lagen eller inte?
          </note>
          <note>
            Eller vad händer med den idrottsförening som åtagit sig att sköta
            om omklädningsrum och idrottsplatsen mot en mindre penning och
            som samtidigt får disponera idrottsplatsen? Är det förenligt med
            denna lag?
          </note>
          <note>
            Fru talman! Jag kan inte svara på detta. Det tråkiga är att det
            inte heller går att läsa ut vad propositionen säger. Nästan alla
            remissinstanser har klagat på att promemorian saknar vägledning
            för rättstillämpning.
          </note>
          <note>
            Svensk Exportkredit, landstinget, sångpedagogen, blomsterhandlaren,
            bussbolaget, idrottsföreningen och så vidare får lägga tusentals
            kronor på att bedriva rättsprocesser mot varandra. Är det ett
            sådant förfarande som riksdagen eftersträvar?
          </note>
          <note>
            Jag kan bara konstatera att luddiga lagar oftast är uttryck för
            en otydlig politik. Jag kan också konstatera att denna regering
            genom bland annat denna proposition visar vilken otydlig näringspolitik
            man bedriver. Det är beklagligt, sorgligt och ledsamt att vi inte
            har en regering som kan eller vill driva en tydlig politik på
            detta område.
          </note>
          <note>
            Fru talman! Ett annat konstaterande vi gör är att hela denna
            lagstiftning lutar sig mot en promemoria från 2001. Det har hänt
            mycket sedan dess på detta område. Därför är det extra tråkigt
            att man inte har valt att uppdatera denna promemoria, trots att
            den faktiskt kommer så sent under mandatperioden.
          </note>
          <note>
            Propositionen grundar sig på nästan tio år gamla fakta. Om situationen
            är förändrad sedan 2000 vet jag inte. Det vet inte regeringen
            heller. Det enda som står klart är att den här propositionen är
            ett hafsverk där rättssäkerheten för såväl företag som kommuner
            sätts på undantag.
          </note>
          <note>
            Fru talman! Vi i den rödgröna oppositionen vill ha ett system
            för att hantera den offentliga sektorns konkurrens med privata
            företag. Men då måste vi ha en lagstiftning som är tydlig, transparent
            och rättssäker och inte otydliga lagregler vilkas omfattning ingen
            kan överblicka. Hela lagstiftningen måste göras om i grunden.
            Det är därför som man ska göra om den och göra den rätt.
          </note>
          <note>
            Fru talman! Till sist yrkar jag bifall till reservationen.
          </note>
          <note type="speaker">
            Anf. 19 KENT PERSSON (v):
          </note>
          <note>
            Fru talman! Jag vill börja med att yrka bifall till reservationen
            och avslag på propositionen. Jag vill i anslutning till det säga
            att för Vänsterpartiet är det kommunala självstyret grundbulten
            i svensk demokrati. Regeringsformen är tydlig när den säger att
            all makt ska utgå från folket, och det är folket som vart fjärde
            år ska utvärdera innehållet i den politik som är förd.
          </note>
          <note>
            Våren 2005 beslutade riksdagen att regeringen borde återkomma
            med förslag om åtgärder för att komma till rätta med eventuella
            konkurrensproblem mellan offentlig och privat sektor. Avsikten
            med det förslag från regeringen som nu ligger på bordet är att
            motverka konkurrenssnedvridning som kan uppstå när offentliga
            aktörer bedriver säljverksamhet i konkurrens med privata aktörer.
          </note>
          <note>
            Förslaget innebär att förbud mot visst förfarande eller viss
            verksamhet ska beslutas av Stockholms tingsrätt på talan av Konkurrensverket
            och med möjlighet till överklagan vid Marknadsdomstolen. Det innebär
            att staten, en kommun eller ett landsting kan förbjudas att bedriva
            verksamhet av kommersiell eller ekonomisk natur. Även en konkurrenssnedvridande
            verksamhet som en kommun eller ett landsting bedriver ska kunna
            förbjudas.
          </note>
          <note>
            Vidare säger man: Förbud ska dock inte få meddelas om verksamheten
            är förenlig med lag eller försvarbar från allmän synpunkt.
          </note>
          <note>
            De nya reglerna föreslås gälla även för juridiska personer där
            en kommun har ett dominerande inflytande. Det innebär att lagstiftningen
            kan komma att gälla kommunala bostadsföretag eller länsbolag.
          </note>
          <note>
            Tingsrätten ska ta ställning till om ett konkurrenshämmande beteende
            ska anses vara försvarbart från allmän synpunkt. Vid den bedömningen
            ska tingsrätten först pröva om beteendet strider mot någon författning
            eller något annat för staten, en kommun eller ett landsting bindande
            direktiv. Om detta visar sig vara fallet ska beteendet anses vara
            icke försvarbart.
          </note>
          <note>
            Fru talman! Här uppstår det första problemet med propositionen.
            Vad menas med att något är försvarbart ur allmän synpunkt? Jag
            hoppas att dagens debatt kan bringa klarhet i den frågan, som
            är central i den här propositionen.
          </note>
          <note>
            Ekonomistyrningsverket säger i sitt remissyttrande att det torde
            kunna betraktas som en objektiv rättslig prövning, men ett beteende
            ska också kunna bedömas sakna försvarbarhet på någon annan grund,
            vilket huvudsakligen täcker in situationen att beteendet inte
            tillgodoser andra samhälleliga intressen som överväger konkurrensintresset.
          </note>
          <note>
            Vad menas då med det? Ekonomistyrningsverket ifrågasätter om
            det verkligen är möjligt att göra en objektiv rättslig prövning
            av saken. Borde det inte närmast tolkas som att det handlar om
            en politisk, subjektiv bedömning huruvida det här är försvarbart
            eller inte? Det är en juridisk bedömning av politiska beslut.
          </note>
          <note>
            Stockholms tingsrätt är lite tydligare i sitt remissyttrande
            och skriver att domstol ska avgöra lämpligheten av politiskt fattade
            beslut och om de kan utgöra ett kringgående av kommunallagen.
            Det är väldigt allvarligt. Det handlar om ett kringgående av kommunallagen,
            den som styr kommunernas verksamhet och är vägledande när det
            gäller i vilken omfattning kommunen kan bedriva verksamhet.
          </note>
          <note>
            Förslaget innebär ett ingrepp i det kommunala självstyret. Det
            kan inte vara rimligt att Stockholms tingsrätt eller Marknadsdomstolen
            ska avgöra under vilka former eller i vilken omfattning kommuner
            och landsting ska bedriva sin verksamhet.
          </note>
          <note>
            Kommunallagen är den lagstiftning som gäller för kommuner och
            landsting. Domstol har inte den kompetens som behövs för att pröva
            om kommun- och landstingsverksamhet är förenlig med kommunallagen.
            Det är värt att beakta.
          </note>
          <note>
            Vidare står det i propositionen att förslaget kommer att innebära
            vissa tillkommande arbetsuppgifter för Konkurrensverket eller
            Stockholms tingsrätt. Det är väl ändå ett understatement.
          </note>
          <note>
            Några mer betydande kostnader för de offentliga aktörerna bedöms
            inte heller uppstå, eftersom Konkurrensverket inte ska vara skyldigt
            att ta upp varje förfarande som kan ifrågasättas vara konkurrenssnedvridande
            på ett skadligt sätt. Så står det vidare.
          </note>
          <note>
            Men om nu inte Konkurrensverket väcker talan kan ett företag
            göra det i Stockholms tingsrätt. För att tingsrätten ska kunna
            göra en bedömning kommer det att krävas ett utredningsarbete som
            knappast kan anses vara försumbart. Man ska ju ta, som det står,
            tillbörlig hänsyn till alla de omständigheter som är tänkbara
            i de enskilda fallen, både faktorer som talar mot och för ett
            konkurrenssnedvridande förfarande.
          </note>
          <note>
            Det är märkligt att den konsekvensutredning som ska föreligga
            vid varje beslut är så dåligt belyst i de frågor som det här gäller.
            Både Konkurrensverket, Stockholms tingsrätt och Ekonomistyrningsverket
            har ifrågasatt det här och önskar mer vägledning.
          </note>
          <note>
            En förutsättning vid tillämpning av konfliktlösningsregeln när
            det gäller offentliga och privata aktörer bör vara förekomsten
            av eller fara för negativa effekter för konkurrensen. Den fråga
            som ska besvaras av Konkurrensverket eller Stockholms tingsrätt
            är om beteendet skadar drivkrafter till konkurrens.
          </note>
          <note>
            Den effektiva konkurrensen leder till lägre avgifter och priser
            för konsument samt ökad service och valfrihet. Det jag läser upp
            nu står att läsa på s. 36 i propositionen.
          </note>
          <note>
            Den nya regeln bör omfatta situationer där det inte råder konkurrens
            på lika villkor som fall där privata aktörer inte etablerar sig
            eller där alternativ till det offentliga inte finns på grund av
            det offentligas agerande. För att ge någon vägledning om vad regeringen
            tycker skriver man vidare att de typfall som Konkurrensrådet pekar
            på får anses vara en god illustration av problematiken. Det är
            tio typfall.
          </note>
          <note>
            Dessa typfall torde emellertid inte kunna användas som vägledning
            för att tolka konfliktlösningsregelns innebörd såvitt gäller vilka
            beteenden som i det enskilda fallet är negativa för konkurrensen
            och som bör kunna angripas.
          </note>
          <note>
            Sedan står det vidare: Om typfallen kan man dock dra slutsatsen
            att förfarande som innebär underprissättning, diskriminering,
            vägran att ge tillträde till viss infrastruktur bör anses kunna
            snedvrida marknaden.
          </note>
          <note>
            Ni märker själva att regeringens proposition är fylld med en
            rad motsättningar. Det här ger inte den vägledning som man behöver
            ha om man ska kunna fatta beslut och göra en bedömning om det
            finns en konkurrenssnedvridande verksamhet eller inte.
          </note>
          <note>
            Det som jag läste upp står att läsa på s. 36 i regeringens proposition.
            Vilka slutsatser kan vi dra av det? Vilken vägledning får Konkurrensverket,
            Stockholms tingsrätt och Marknadsdomstolen när de ska göra sina
            bedömningar? Det är frågor som alliansen borde besvara här och
            nu.
          </note>
          <note>
            Stockholms tingsrätt är i sitt remissyttrande väldigt klar och
            tydlig med att de inte tillstyrker det. De gör det helt enkelt
            med motiveringen att de inte tycker att det behövs en ny lagstiftning.
            De tycker till och med att den lagstiftning som finns i dag när
            det gäller Konkurrensverket, EG-rätten och kommunallagen är fullt
            tillräcklig för att bedöma huruvida det finns snedvridande konkurrens
            i kommunen, det offentliga eller det privata.
          </note>
          <note>
            Man är oerhört tydlig. Det är lite märkligt att regeringen inte
            har tagit hänsyn till Stockholms tingsrätt. Det är ändå den som
            ska göra den rättsliga prövningen.
          </note>
          <note>
            Fru talman! Jag tycker att det enda rimliga i en utvecklad demokrati
            är att svenska folket vart fjärde år ska utnyttja sin rösträtt
            och avgöra det politiska innehållet i det beslut som har fattats
            av representanter i de offentliga församlingarna. Det kan aldrig
            vara så att det juridiskt ska prövas huruvida politiska beslut
            är riktiga eller inte. Den bedömningen måste svenska folket få
            göra.
          </note>
          <note type="speaker">
            Anf. 20 PER BOLUND (mp):
          </note>
          <note>
            Fru talman! Det här ärendet rör en väldigt viktig fråga. För
            Miljöpartiet är det ingen tvekan om att det finns problem med
            konkurrensen mellan offentliga företag och det privata näringslivet.
            Det kan exempelvis handla om kommunala bolag som säljer blomsteruppsättningar
            eller driver restaurangverksamhet. Det finns också klara fall
            när kommuner har överskridit sin kommunala kompetens enligt kommunallagen
            genom att driva verksamheter som är långt ifrån den kommunala
            kärnverksamheten.
          </note>
          <note>
            Miljöpartiets syn är klar. Det kommunen främst ska syssla med
            är sådant som bara kommunen kan göra, det vill säga driva skola,
            vård och äldreomsorg och ge välfärd och service till medborgarna
            som är nödvändig och som ingen annan vill eller kan driva.
          </note>
          <note>
            Det privata näringslivet å sin sida ska sköta den verksamhet
            som bäst sköts på en konkurrensutsatt marknad.
          </note>
          <note>
            Dilemmat här är vem som egentligen ska avgöra vad som är allmänintresse
            och vad som kommunerna behöver göra. Är det förtroendevalda som
            har valts av folket i kommuner och landsting, eller är det jurister
            i domstolar med en väldigt otydlig lagstiftning i ryggen som ska
            göra de avvägandena?
          </note>
          <note>
            Vi tycker inte att det föreliggande förslaget är en bra lösning
            på problemet med konkurrens mellan privat och offentlig verksamhet.
            Vi ser tvärtom stora risker med det lagförslag som riskerar att
            röstas igenom av riksdagen i eftermiddag. Vi beklagar detta djupt,
            för Miljöpartiet tillsammans med Socialdemokraterna och Vänstern
            var de som tog initiativ i utskottet redan 2005 för att hitta
            en riktig lösning och få en ny lagstiftning, en ny reglering,
            som faktiskt tar det här problemet på allvar. Det anser vi inte
            att vi har fått.
          </note>
          <note>
            Fru talman! Den första risken med det här förslaget är att det
            allvarligt kommer att inskränka det kommunala självstyret. Kommunernas
            rätt att själva bestämma vad som är ett allmänintresse och vad
            de ska göra inom ramarna för framför allt kommunallagen har länge
            varit en grundläggande princip i svenskt statsskick och är så
            fortfarande.
          </note>
          <note>
            Vi befarar nu att om riksdagen ställer sig bakom detta förslag
            till lagstiftning kommer det kommunala självstyret att begränsas
            allvarligt genom att väldigt mycket av kommunal verksamhet kan
            överklagas till domstol. Det blir domstolarna som kommer att avgöra
            om verksamheter strider mot de nya konkurrensreglerna.
          </note>
          <note>
            Är det så att domstolen kommer fram till att kommunens verksamhet
            strider mot de nya konkurrensreglerna, den nya lagen, tvingas
            kommunen att upphöra med den, oavsett hur stort behovet är lokalt
            och oavsett om någon annan egentligen är villig att bedriva verksamheten
            över huvud taget.
          </note>
          <note>
            Det är ju så att även företag och organisationer som inte har
            någon verksamhet på orten och som därför inte berörs kan överklaga
            och dra kommunen inför domstol. Det gör att människor av rent
            ideologiska skäl och inte faktiska konkurrensskäl kan anmäla kommuner.
            Därmed anser vi att det är stor risk att dessa verksamheter, speciellt
            i glesbygd, helt enkelt inte kommer att utföras och att grundläggande
            service till medborgarna inte kommer att kunna ske i kommunerna.
          </note>
          <note>
            När vi har fått information i näringsutskottet bland annat från
            Regeringskansliet har de också varit väldigt tydliga med att en
            viktig del av den här lagstiftningen är att kommunerna ska idka
            självreglering. De ska avstå från verksamheter självmant, det
            vill säga lagstiftningen är mycket till för att skrämma kommunerna
            bort från att bedriva verksamheter som de i dag bedriver.
          </note>
          <note>
            Vi är väldigt oroliga för att invånarna i framför allt glesbygd
            därmed inte kommer att få samma service som andra på grund av
            att kommunerna helt enkelt inte vågar driva verksamheterna och
            ingen annan vill driva dem.
          </note>
          <note>
            Fru talman! Vi är särskilt oroliga för de sociala företagen.
            Vi tror att de kan drabbas särskilt hårt av den här lagstiftningen.
            Sociala företag kan till exempel handla om funktionshindrade som
            driver verksamheter. Det kan handla om människor som står långt
            från arbetsmarknaden, tidigare narkomaner eller människor som
            har utbrändhetssyndrom och så vidare. De här verksamheterna drivs
            ofta av kommuner eller med kommunal medverkan, och det finns nu
            en mycket stor oro, både inom kommunerna och inom de sociala företagen,
            för att dessa verksamheter kommer att ifrågasättas och dras inför
            domstol av privata företag som hävdar att deras möjligheter att
            verka inskränks och att de blir utkonkurrerade av de sociala bolagen
            med kommunala pengar i grunden.
          </note>
          <note>
            Vi är också väldigt oroliga över det här, och vi har försökt
            ställa mängder av frågor om detta för att få svar på om det verkligen
            kommer att påverka sociala företag eller inte. Uppenbarligen skiljer
            sig uppfattningen väldigt mycket. De sociala företagen själva,
            kommuner och landsting hävdar att det är stor risk att de här
            verksamheterna inte kommer att kunna bedrivas på samma sätt som
            i dag. Från Regeringskansliet säger man att det inte finns någon
            risk över huvud taget.
          </note>
          <note>
            Sanningen är helt enkelt att ingen vet. Svaren vi får är mycket
            tveksamma. Sociala företag bedriver ofta verksamhet på konkurrensutsatta
            marknader. Det är det som egentligen skiljer dem från dagverksamhet
            eller mer fritidsbetonad verksamhet för människor som står långt
            från arbetsmarknaden eller är sjukskrivna.
          </note>
          <note>
            Det kan till exempel handla om mentalt funktionshindrade som
            driver kaféverksamhet och säljer kaffe och bullar till människor
            i kommunen. Det kan handla om utbrända människor som har varit
            sjukskrivna lång tid och som börjar bedriva städverksamhet i enklare
            former. Det finns massor av exempel runt om i Sverige på hur man
            bedriver sådan här verksamhet.
          </note>
          <note>
            Det viktiga är just att verksamheterna sker på den ordinarie
            marknaden och att man när man arbetar där faktiskt känner att
            man bidrar till samhället, att man utför en tjänst eller producerar
            en produkt som samhället efterfrågar och som gör att man känner
            att man bidrar till samhällets utveckling.
          </note>
          <note>
            De här verksamheterna är oerhört viktiga för de människor som
            deltar i dem. Det ger självförtroende för människor som tidigare
            har haft en väldigt svår situation. Det ger en känsla av att vara
            behövd för människor som ofta har varit långt borta från arbetsmarknaden
            väldigt lång tid.
          </note>
          <note>
            För många av de här människorna är de sociala företagen med kommunalt
            stöd i ryggen den enda möjligheten att på något sätt komma in
            på arbetsmarknaden. Alternativet är att de helt enkelt kommer
            att fortsätta att vara i bidragssystemen.
          </note>
          <note>
            Därför tycker vi att det borde vara ett grundkrav att man åtminstone
            får klargjort om de här sociala företagen kommer att påverkas,
            om de kommer att kunna dras inför domstol när de bedriver verksamhet
            som sker på en konkurrensutsatt marknad.
          </note>
          <note>
            Jag måste säga att utskottsmajoritetens avfärdande av de här
            farhågorna skapar stor oro i sig. Man hänvisar till att Näringsdepartementet
            hävdar att det inte kommer att rubba rättsläget för den kommunala
            kompetensen och att det inte finns någon risk för att social verksamhet
            i syfte att ge arbetshandikappade sysselsättning skulle komma
            att förbjudas.
          </note>
          <note>
            Frågan är vilken fog man har för att hävda den här uppfattningen,
            för det är uppenbart när man ställer frågor till just näringsutskottet
            att de inte kan ge dessa besked. När man ställer frågor om hur
            social verksamhet inom säljverksamheter, till exempel kaféverksamhet,
            kommer att påverkas får man väldigt tvetydiga svar. Å ena sidan
            säger man att om det är en viktig kommunal verksamhet som ingen
            annan kan utföra är det klart att kommunerna ska få utföra den.
            Å andra sidan säger man i nästa mening att är det så att man har
            en säljverksamhet som konkurrerar på en konkurrensutsatt marknad
            är det tveksamt. Då är det stor risk för att man kommer att få
            ett bakslag i domstol. Att gå till beslut med ett sådant dåligt
            beslutsunderlag känns för oss väldigt oroande och inte tillfredsställande.
          </note>
          <note>
            Det finns många andra frågor som också har varit uppe. Kommer
            den kommunala musik- och kulturskolan att kunna driva sin verksamhet
            vidare om det finns privata verksamhetsutövare, till exempel musiklärare,
            vilket vi vet att det finns, i samma kommuner? Om de klagar, vad
            händer då? Kommer den kommunala musikskolan att kunna bedriva
            sin verksamhet? Vi vet ju alla att den kommunala kulturskolan
            har en oerhört stor betydelse och att det till exempel är den
            kommunala musikskolan som har möjliggjort mycket av det vi kallar
            det svenska musikundret med en stor musikexport. Det finns en
            bred kunskap och kompetens när det gäller musikskapande i Sverige
            som inte finns på många andra ställen.
          </note>
          <note>
            De frågetecken vi har ställt upp har gjort att vi har begärt
            att få ytterligare underlag. Vi tycker att det är rimligt att
            man innan man går till beslut i en så här stor och viktig fråga
            faktiskt får ett så bra underlag som krävs för att vi ska veta
            vilka konsekvenser beslutet får.
          </note>
          <note>
            Vi har begärt en offentlig hearing i utskottets regi där vi kan
            samla alla intressenter i ett rum och ställa samma frågor till
            Sveriges Kommuner och Landsting, till Stockholms tingsrätt och
            till andra som inhandlar dessa tjänster. Majoriteten i utskottet
            säger nej. Det är i sig väldigt oroande. Jag tycker att det verkligen
            är upprörande att man inte är beredd att ta fram det faktaunderlag
            som behövs för att vi ska kunna fatta ett väl underbyggt beslut.
          </note>
          <note>
            Vi har sett att man har fått hård kritik från Stockholms tingsrätt,
            som är den ansvariga domstol som ska hantera de här ärendena.
            De pratar om att det finns odefinierade rättsliga begrepp och
            att det är en mycket oklar avvägning mot annan lagstiftning som
            gäller i dag.
          </note>
          <note>
            Sveriges Kommuner och Landsting har fört fram oerhört tung kritik
            mot det här förslaget och pratar om att det finns en utbredd oro
            bland många kommuner runt om i landet. Det är oklarheter när det
            gäller krav i EU-lagstiftningen att man måste bedriva serviceverksamhet
            medan samma sak i princip förbjuds av den nya lagstiftningen.
          </note>
          <note>
            Tillväxtverket har uttryckt oro för vad det här kommer att få
            för konsekvenser för regionalpolitiken.
          </note>
          <note>
            Vi tycker att den enda konsekvensen borde vara att utskottsmajoriteten
            tar sitt ansvar och ser till att det faktiskt genomförs en hearing
            och att man får fakta på bordet, får svar på de frågor som finns.
          </note>
          <note>
            Den andra konsekvensen är att vi tvingas yrka avslag på förslaget
            till den här lagstiftningen i dag därför att det finns så många
            tveksamheter och så många oklarheter. Det avslaget innebär att
            vi från oppositionens sida begär att regeringen kommer tillbaka
            till riksdagen med ett nytt förslag som ger mycket bättre besked
            om vilka konsekvenser lagstiftningen får. Det är det vi tycker
            är den enda ansvarsfulla vägen att gå i det här ärendet.
          </note>
          <note>
            Jag yrkar avslag på förslaget.
          </note>
          <note type="speaker">
            Anf. 21 MARIA PLASS (m):
          </note>
          <note>
            Fru talman! Lagen om offentlig säljverksamhet är en efterlängtad
            lag av de privata företagen. Lagen innebär en möjlig domstolsbedömning
            i enskilda konkurrenskonflikter mellan aktörer i offentlig och
            privat sektor. Lagen ska bli ett effektivt verktyg för att säkerställa
            sund konkurrens mellan det privata och det offentliga.
          </note>
          <note>
            Det finns ett stort behov av att stärka det privata näringslivets
            möjligheter att hävda sig mot det offentliga. Det behövs ett verkningsfullt
            sätt att hantera och rättsligt kunna pröva enskilda konflikter.
          </note>
          <note>
            Principen bakom den nya regeln i konkurrenslagen är att offentliga
            och privata företag ska ha likartade villkor om de agerar på samma
            konkurrensutsatta marknad. Nu får Konkurrensverket möjlighet att
            ingripa när kommuner, landsting och staten i sin säljverksamhet
            hindrar en sund konkurrens. Lagen blir användbar i konfliktsituationer
            men får även en avhållande effekt.
          </note>
          <note>
            I många av Sveriges kommuner är osjyst konkurrens ett osunt och
            tyvärr vanligt problem. Gränserna för vad en kommun och en annan
            offentlig aktör kan och bör göra eller inte göra är uppenbarligen
            otydliga. Nuvarande tandlösa regelverk biter inte ens på de fall
            som är långt förbi gråzonen.
          </note>
          <note>
            Stat, kommuner och landsting säljer årligen varor och tjänster
            på marknaden till mångmiljardbelopp. Det ligger i marknadens och
            skattebetalarnas intresse att effektiv konkurrens råder. Gällande
            lagverk har varit otillräckligt och otidsenligt. I dag har privata
            företag svårt att få sin sak prövad, och sanktionerna är som sagt
            tandlösa.
          </note>
          <note>
            Marknadsförutsättningarna för offentliga och privata företag
            är på många sätt olika inte minst kan risktagandet i ett privat
            drivet företag inte jämföras med det offentligt drivna. Inte heller
            har ett privat företag i regel den finansiella styrka eller de
            garantier som en offentlig aktör har. En kommun kan till exempel
            aldrig gå i konkurs.
          </note>
          <note>
            Kommuner och andra offentliga aktörer har andra förutsättningar
            vid sin prissättning, vilket påverkar konkurrensförhållandena
            och leder till konflikter. Offentliga verksamheter bär i många
            fall inte sina egna kostnader och subventioneras direkt, indirekt
            och dolt eller i kors.
          </note>
          <note>
            Kommunallagen säger att kommuner får bedriva näringsverksamhet
            om den drivs utan vinstsyfte och går ut på att tillhandahålla
            allmännyttiga tjänster. Men kommunallagens vinstförbud och den
            självkostnadsprincip som i praktiken gäller leder till problem
            genom låga avkastningskrav och skeva prismodeller. Självkostnadsprincip
            och symtomet med skattefinansierad underprissättning är konkurrenssnedvridande
            och omöjliggör konkurrens på lika villkor.
          </note>
          <note>
            För småföretagare är detta, som jag tidigare, sade en efterlängtad
            lag. Det är främst företag med färre än 50 anställda som känner
            sig utsatta för konkurrens från offentlig verksamhet. Allt som
            oftast är det småföretag på den lokala marknaden som slås ut.
            Med den nya lagen om konfliktlösning vid offentlig säljverksamhet
            på marknaden visar regeringen att den tar företagarnas situation
            på allvar, men man tar också den offentliga kärnverksamheten på
            allvar. Att till exempel sociala företag, som har nämnts här tidigare,
            får drivas ingår i den kommunala kompetensen och har ett bestämt
            syfte.
          </note>
          <note>
            Problem finns också i det offentligas angränsande verksamheter
            och överskottsförsäljning. I vissa fall finns det ingen anledning
            för en offentlig aktör att ha ekonomisk eller kommersiell verksamhet
            inom ett område. I några fall tränger den felaktigt helt ut privata
            initiativ. I många fall handlar det om verksamheter som inte hör
            vare sig till den kommunala kompetensen eller till välfärdens
            kärna och som marknaden minst lika väl skulle kunna tillhandahålla.
            I de fall det finns ett försvarbart motiv och är förenligt med
            lag eller där säljverksamheten inte påverkar konkurrenssituationen
            kan verksamheten fortgå.
          </note>
          <note>
            Det kan betonas att en konkurrensbegränsande säljverksamhet i
            vissa fall kan vara acceptabel enligt Konkurrensverket. Det är
            dock klokt om kommunerna löpande omprövar sin säljverksamhet för
            att se om verksamheten bör upphöra alternativt bedrivas på ett
            mindre konkurrensbegränsande sätt. I detta sammanhang ska det
            offentliga också noga se över i vilket syfte som verksamheten
            drivs.
          </note>
          <note>
            En kommun som Konkurrensverket hyllat och som man kan se som
            ett föredöme i detta sammanhang är Trelleborgs kommun. Där har
            man alltså inlett en inventering av sin verksamhet i den nämnd
            som redovisar flest exempel på eventuell snedvriden konkurrens.
            I detta fall är det den tekniska nämnden. Sammanlagt handlar det
            om åtta olika verksamheter som nämnden menar att man inte bör
            fortsätta med. Man ska nu ta ställning till vad som bör vara kvar
            och vad man ska upphöra med.
          </note>
          <note>
            Sunda spelregler mellan privat och offentlig verksamhet har fundamental
            betydelse för företagsklimatet. Skattefinansierade verksamheter
            kan inte tillåtas konkurrera ut privata företag. Få saker är så
            företagshämmande som en osund konkurrens. På marknader där förutsättningar
            för konkurrens finns kan osunda villkor omöjliggöra privata initiativ.
          </note>
          <note>
            Vi vet alla hur viktigt det är med ansvarsfull hushållning med
            offentliga medel och främjande av företagsamheten i vårt land.
            De nya reglerna om offentlig säljverksamhet kommer att gynna företagandet
            och tillväxten i vårt land. Nu finns lagens verktyg för att sätta
            stopp för subventioner, dumpade priser och andra konkurrensmässiga
            oegentligheter där det finns verklig eller potentiell privat konkurrens.
          </note>
          <note>
            Fru talman! Med detta vill jag yrka bifall till utskottets förslag
            i betänkandet och avslag på reservationen.
          </note>
          <note>
            I detta anförande instämde Cecilie Tenfjord-Toftby (m).
          </note>
          <note type="speaker">
            Anf. 22 BÖRJE VESTLUND (s) replik:
          </note>
          <note>
            Fru talman! Vi instämmer från vår sida i att det ska vara sund
            konkurrens och likartade villkor. Det är viktiga frågor just av
            den anledningen att vi vet att det understundom har funnits fall
            med osund konkurrens. Vi har också tagit del av den allmänna diskussionen
            kring detta.
          </note>
          <note>
            Det vi invänder mot är hur man har format denna lag som har fått
            så mycket kritik. Jag skulle under hela min replik kunna prata
            om den legala kritik som har kommit fram mot detta. Det gäller
            inte om det är rätt eller fel, för vi är alla överens om att vi
            bör ha en sådan här lagstiftning.
          </note>
          <note>
            Problemet är att legala institutioner, till exempel Stockholms
            tingsrätt, och även andra har riktat kritik och sagt att det är
            praktiskt taget omöjligt att hantera detta. Det sägs att man tidigare
            inte har kunnat pröva och att det inte har funnits sanktioner.
            Nej, men det finns inte så mycket sanktioner nu heller. Visserligen
            kan vite utdömas, men några egentliga sanktioner finns inte. Man
            kan förbjuda verksamhet, men så mycket mer kan inte göras.
          </note>
          <note>
            Ni vill slå vakt om småföretagarna. På något sätt säger ni liksom
            reflexmässigt alltid det. Men i verkligheten är det i de fall
            som hållits fram stora vårdkoncerner eller stora byggbolag och
            byggkoncerner som har klagat och tyckt att det hela är allvarligt.
          </note>
          <note>
            Hur vet vi att det också är småföretagen i mina exempel blomsterhandlaren,
            sångpedagogen och det lilla vårdföretaget och inte bara storkoncernerna
            som ser till att framgångsrikt kunna driva de här frågorna? Detta
            är viktigt.
          </note>
          <note type="speaker">
            Anf. 23 MARIA PLASS (m) replik:
          </note>
          <note>
            Herr talman! Börje Vestlund nämner Stockholms tingsrätt och den
            kritik som framförts. Också jag har tagit del av den kritiken.
            Men det blir väldigt ensidigt när bara en tingsrätt tas fram.
            Det är också andra tingsrätter Göteborgs tingsrätt, Malmö tingsrätt
            och så vidare men även ett antal kommuner, ja, flertalet av de
            kommuner som svarat på remisserna, som har sagt sig vara positiva
            till förslaget. De ser det positiva i detta. På något sätt får
            vi också nyansera debatten kring de svar som kommit in.
          </note>
          <note>
            Totalt sett framstår det som positivt att den här typen av förfarande
            införs. Det handlar faktiskt om att ta sådana här ärenden till
            en tingsrätt, till exempel till Stockholms tingsrätt, om det inte
            kan lösas på annat sätt. Man börjar inte med tingsrätten. Lite
            grann tyckte jag mig ana i Börje Vestlunds anförande att det är
            kommunerna som alltid har fel. Så kommer det inte att vara, utan
            det kommer att göras en opartisk bedömning av vad som händer.
          </note>
          <note>
            Dessutom börjar man på frivillig väg, precis som hittills. Man
            börjar med att se om konflikten kan lösas på frivillig väg. I
            de fall där det inte fungerar har företagen ytterligare en möjlighet
            att gå vidare, via Konkurrensverket. På något sätt får, som sagt,
            den här debatten nyanseras.
          </note>
          <note>
            Börje Vestlund nämner storföretagen. Men jag skulle vilja säga
            att det är de små företagen som väldigt mycket lider av den nuvarande
            situationen, till exempel när kommunerna tar över och konkurrerar
            ut verksamhet.
          </note>
          <note>
            I Borås finns det ett antal exempel på att man ökat den kommunala
            säljverksamheten trots Konkurrensverkets sanktioner. Dessa har
            inte gett någon som helst effekt. Tvärtom har det blivit en ökning.
            Jag kan ta ett exempel från min hemkommun där ett litet turistföretag
            för ett antal år sedan blev utkonkurrerat.
          </note>
          <note type="speaker">
            Anf. 24 BÖRJE VESTLUND (s) replik:
          </note>
          <note>
            Herr talman! Nej, jag har verkligen inte tagit upp detta ur kommunernas
            perspektiv. Det är nog bara det man vill lyssna på som Maria Plass
            i så fall har lyssnat på.
          </note>
          <note>
            Det jag tycker är viktigast är att vi får en rättssäker och förutsägbar
            lag. Det får vi inte genom det här förslaget. Ett antal företag,
            kanske småföretag, som tycker att kommunen i fråga bedrivit en
            osund konkurrens kommer förmodligen att få fel eftersom en sådan
            här lag kan tolkas nästan som man vill. Det är det här som är
            problemet, och det är detta som är den legala invändningen mot
            den föreslagna lagen.
          </note>
          <note>
            Jag har åtminstone skummat igenom alla remissvaren och kan bara,
            herr talman, konstatera att så gott som alla remissinstanser har
            pekat på nämnda oförutsägbarhet i den föreslagna lagen. De flesta
            säger att en lag behövs och tycker att det är bra att ett förslag
            läggs fram. Men sedan pekar man också på detta med vägledning
            vid rättstillämpning. Man pekar på att de processuella reglerna
            är väldigt annorlunda.
          </note>
          <note>
            Fallet Borås kan jag inte exakt. Men om jag hört rätt handlar
            det om flera stora bygg- och anläggningsföretag som driver frågan.
            Det handlar i det sammanhanget inte om de små företagen, om jag
            nu förstått den saken rätt. Men jag kan, som sagt, inte det fallet.
            Kanske är Maria Plass mer insatt i just det fallet.
          </note>
          <note>
            Men ta de frågor som handlar om den lilla blomsterhandlaren som
            känner sig utkonkurrerad eller som känner av konkurrensen. Eller
            ta sångpedagogen eller det lilla bussbolaget på orten mot länstrafikbolaget.
            Där ger propositionen ingen som helst vägledning, utan det är
            bara att vänta tills Marknadsdomstolen kommer till sitt första
            prejudicerande mål. Det kan kosta småföretagarna väldigt mycket
            pengar.
          </note>
          <note type="speaker">
            Anf. 25 MARIA PLASS (m) replik:
          </note>
          <note>
            Herr talman! Jag tror att vi har läst remissvaren på lite olika
            sätt. Jag ser många positiva svar och har inte uppfattat dem på
            samma sätt som Börje Vestlund. Men vi har, som sagt, lite olika
            ingångar här.
          </note>
          <note>
            Jag tycker att vi får en tydlig och bra lag som kan vara till
            hjälp i de fall där det är konflikter och som ger sanktioner när
            den stora kommunen inte följer den tidigare rekommendationen.
          </note>
          <note>
            När det gäller de exempel med bland annat småföretagare och musikskola
            som Börje Vestlund tar upp kan jag säga att en musikskola fyller
            allmänintresset och har en lång tradition. Här är det inte fråga
            om en retroaktiv lag, utan lagen är framåtsträvande. Båda två
            har vi hört det svaret, så argumentet om småföretagare köper jag
            över huvud taget inte.
          </note>
          <note>
            Sedan finns det olika fall helt utanför den här lagstiftningen.
            De ligger alltså under en helt annan lagstiftning.
          </note>
          <note>
            Socialdemokraterna har ju hittat en ny nisch i att bli småföretagarnas
            vänner. Jag ska inte ställa en fråga utan undrar bara hur det
            kan komma sig att ett parti som vill värna företagen vill fördröja
            en lag på det sätt som Socialdemokraterna nu vill göra. Fortsatt
            blir därmed rättsläget så osäkert som Börje Vestlund här säger
            att det blir med en ny lag. Jag får inte ihop det här. Det är
            helt obegripligt hur ni i Socialdemokraterna resonerar om detta.
          </note>
          <note type="speaker">
            Anf. 26 KENT PERSSON (v) replik:
          </note>
          <note>
            Herr talman! Maria Plass, jag tror att vi är överens när det
            gäller att försöka få en lösning där det finns konflikter och
            en konkurrenssnedvridande verksamhet. Tyvärr ger inte det här
            lagförslaget någon klarhet i hur det ska gå till.
          </note>
          <note>
            Jag blev lite bestört när jag lyssnade på Maria Plass här och
            när problemen med kommunal verksamhet togs upp. Maria Plass sade
            att konkurrenssnedvridande verksamhet ofta består i det faktum
            att kommunerna inte kan gå i konkurs och i att kommunerna tillämpar
            självkostnadsprincipen på marknaden. Om det är problem med självkostnadsprincipen
            kan man faktiskt gå in och ändra i kommunallagen, som reglerar
            dels vad en kommun får ta ut för den verksamhet som den bedriver,
            dels hur. Det är en himla tur att en kommun inte kan gå i konkurs.
            Det är väl ändå inte meningen att ändra i lagstiftningen i det
            avseendet, eller hur?
          </note>
          <note>
            Maria Plass sade också att man vill värna småföretagen och att
            man nu ger dem bättre konkurrensmöjligheter. Jag tror att det
            här lagförslaget, som ger företagen en möjlighet att föra talan
            direkt i tingsrätten om Konkurrensverket inte gör det, innebär
            att det blir de stora företagen som gör det. De små företagen
            kommer inte att vare sig ha råd eller våga riskera en rättslig
            prövning i tingsrätten. Många småföretag är dessutom mycket beroende
            av ett väl fungerande samarbete med kommunen. Men givetvis finns
            det konflikter också här. Maria Plass argument om småföretagen
            tror jag inte håller.
          </note>
          <note type="speaker">
            Anf. 27 MARIA PLASS (m) replik:
          </note>
          <note>
            Herr talman! Det är skönt att vi är överens om någonting. Men
            jag skulle gärna se att vi också var överens om det som i det
            här fallet gynnar företagen och som inte gynnar enbart kommunerna.
          </note>
          <note>
            Det har i anföranden målats upp något slags skräckexempel på
            vad som kan hända. Det är inte så att det när det blir en rättsprocess
            alltid är kommunerna som drar det kortaste strået. Det kan faktiskt
            vara så att man om syftet är det rätta med den verksamhet kommunen
            bedriver kommer att fortsätta att göra det. Måla alltså inte bara
            upp en massa skräckexempel!
          </note>
          <note>
            Sedan är det faktiskt just säljverksamheten vi diskuterar och
            kanske inte huruvida en kommun ska kunna gå i konkurs eller inte.
            Det är inte vad det handlar om. Jag håller med om att det är skönt
            att kommunerna inte kan gå i konkurs, och det är helt irrelevant
            att prata om det i det här fallet.
          </note>
          <note>
            Jag tror att småföretagen uppfattar att de nu får en möjlighet
            att gå vidare, precis som i det exempel jag tog upp tidigare,
            med Borås där det alltså finns sanktioner som kommunerna sedan
            inte följer. Där får företagen möjlighet att gå vidare med att
            kunna få detta prövat. Är det så att företagen är så beroende
            av kommunerna att de inte vågar är ju det ett riktigt problem,
            skulle jag vilja säga. Då tycker jag också att den kommunen definitivt
            borde se över sin verksamhet.
          </note>
          <note>
            Det är detta det handlar om. Det här är ett sätt att göra så
            att kommunerna tittar på vad det är för verksamhet de ska driva
            och vad det är för verksamhet de inte ska driva. Den är, som jag
            sade tidigare, framåtsyftande.
          </note>
          <note type="speaker">
            Anf. 28 KENT PERSSON (v) replik:
          </note>
          <note>
            Herr talman! Nu var det så att Maria Plass i sitt anförande faktiskt
            pratade om det faktum att kommunerna inte kan gå i konkurs som
            ett problem. Det var därför jag berörde det, men vi ska inte diskutera
            det vidare just nu.
          </note>
          <note>
            Om det blir en rättsprocess vet vi givetvis inte utfallet av
            den. Stockholms tingsrätt ska se å ena sidan vad som talar för
            kommunerna och å andra sidan vad som talar mot kommunerna i det
            hela. Det är det som är problemet. Man har ingen vägledning för
            hur man ska bedöma de olika fall som eventuellt kan uppstå. Det
            är en del av kritiken: Det som händer och sker är rättsosäkert.
            Dessutom är det ju så att företaget om en kommun får rätt i Stockholms
            tingsrätt kan ta nästa steg och överklaga till Marknadsdomstolen.
            Då får vi en ny rättslig prövning utifrån nya principer, som vi
            i dag inte vet någonting om.
          </note>
          <note>
            Detta är det stora dilemmat med denna typ av rättsordning och
            detta förslag. Jag tror inte att ett litet företag i en kommun
            vågar göra den rättsliga prövningen av eventuella problem. Jag
            tycker som man gör i Trelleborg. Det är rimligt att det är kommunen
            och politiken som avgör och ser över sin verksamhet, ser över
            hur och vad man bedriver för verksamhet. Poängen med det är att
            befolkningen när det gäller kommun, landsting eller regering vart
            fjärde år kan utvärdera den politiska verksamheten och välja och
            vraka vilka man vill ska styra. Med detta förslag får man en juridisk
            prövning av politiska beslut, och det tycker jag är orimligt.
          </note>
          <note type="speaker">
            Anf. 29 MARIA PLASS (m) replik:
          </note>
          <note>
            Herr talman! Jag tycker att det är väldigt bra att man prövar
            frågor juridiskt med den kunskap som finns. Jag måste säga att
            jag tror att det är en trygghet för företagen och för rättsprocessen
            att det just blir en juridisk prövning och kanske inte bara en
            godtycklighet i en kommun samt att man får möjligheten till sanktioner.
            Man får möjligheten att se att nu är det fel, och nu blir det
            sanktioner. Man måste följa den juridiska process som pågår.
          </note>
          <note>
            När det gäller småföretagen och huruvida de ska gå in i förfarandet,
            det vill säga anmäla en kommun, menar jag att ett företag har
            två val. Antingen anmäler man till Konkurrensverket och får upp
            det till Stockholms tingsrätt, eller också går man i konkurs på
            att kommunen konkurrerar ut. Vad väljer man? Jag tror att även
            Kent Persson vet vilket svaret skulle bli. Jag säger alltså så
            här: Jag litar nog mer på ett juridiskt kunnande än på det som
            jag uppfattar har funnits som förslag, att något råd inom fullmäktige
            skulle kunna göra denna bedömning. Det om något är nämligen rättsosäkert.
          </note>
          <note>
            Jag kan fortfarande säga att jag är lite förvånad över Vänsterpartiet
            som vill värna småföretagen men nu fördröjer denna möjlighet för
            företagen att få en ordentlig prövning av sin konkurrens.
          </note>
          <note type="speaker">
            Anf. 30 PER BOLUND (mp) replik:
          </note>
          <note>
            Herr talman! Jag tänkte återvända till de sociala företagen.
            Jag upplevde inte att vi fick något särskilt bra svar när det
            gäller möjligheterna för sociala företag med den lagstiftning
            som nu föreslås.
          </note>
          <note>
            Jag noterar att Maria Plass säger att det inte är något problem
            över huvud taget, som jag tolkar det. Då hör jag att Maria Plass
            är mer säker på sin sak än de tjänstemän som faktiskt har tagit
            fram lagen och varit i näringsutskottet och informerat oss. När
            man ställer frågan till dem säger de nämligen att det å ena sidan
            självklart ska kunna finnas företag som bedriver social verksamhet
            i kommunernas regi, men om de å andra sidan bedriver säljverksamhet
            handlar de inom denna lags omfång. De kan då mycket väl påverkas
            och tvingas upphöra med sin verksamhet. Det är detta som är det
            oroande.
          </note>
          <note>
            Jag var i Norrtälje för ett tag sedan och besökte sociala företag
            och träffade de anställda. I detta fall handlade det bland annat
            om mentalt arbetshandikappade som bedrev kaféverksamhet. Det är
            lätt att säga: Visst får ni driva företag, men om ni säljer någonting
            på den ordinarie marknaden konkurrerar ni med andra företag, och
            då är er verksamhet inte godkänd.
          </note>
          <note>
            Problemet är att så gott som alla sociala företag just har säljverksamhet;
            de säljer varor och tjänster i olika former. Det är det som skiljer
            dem från dagverksamhet eller kommunal fritidssysselsättning i
            andra former. Det är också det som är styrkan i det sociala företagandet,
            att man faktiskt ger arbete till människor som står mycket långt
            ifrån den ordinarie arbetsmarknaden och samtidigt levererar värdefulla
            varor och tjänster. Det är också det som ger styrka till dem som
            är anställda de får styrka och självkänsla, och de känner sig
            behövda eftersom de levererar sådant som människor vill ha.
          </note>
          <note>
            Som jag tolkar det är budskapet från majoritetens sida till dessa
            människor nu att det är okej att driva verksamhet, men om de gör
            något som är nyttigt för samhället och skulle kunna konkurrera
            med andra företag ska de inte göra det. De ska i stället bedriva
            en låtsasverksamhet. Tolkar jag det rätt?
          </note>
          <note type="speaker">
            Anf. 31 MARIA PLASS (m) replik:
          </note>
          <note>
            Herr talman! Per Bolund och jag delar intresset för de sociala
            företagen. Vi har debatterat detta tidigare, och jag vet att Per
            Bolund liksom jag har ett stort engagemang i detta. Vi har båda
            gjort ganska mycket besök Per Bolund har varit i Norrtälje, och
            jag har varit på andra ställen. Jag har bland annat varit i Göteborg
            och besökt Karins Döttrar, som har en verksamhet för personer
            med svåra missbruksproblem, till exempel. Jag måste säga att jag
            är mycket imponerad av den verksamheten.
          </note>
          <note>
            Om vi säger att det skulle göras en anmälan mot denna typ av
            företag som också drivs med kommunala medel man ger pengar till
            dem personer som arbetar med sin rehabilitering där kommer man
            inte att omedelbart säga att det är en konkurrerande verksamhet,
            fälla den och så får den sluta. Det är inte så det går till. Man
            kommer att titta på vad som är syftet med verksamheten, om det
            finns ett särskilt motiv för att personerna arbetar där samt om
            det finns ett motiv för att bedriva verksamheten. Det är så också
            den juridiska bedömningen ska göras. Då faller man inom den kommunala
            kompetensen, som blir det som avgör verksamheten. Jag måste alltså
            säga att jag inte känner den oron.
          </note>
          <note>
            När vi har varit ute och tittat på det har vi också insett vad
            syftet med detta är. Syftet med den verksamheten är inte att medvetet
            konkurrera ut ett annat företag, utan syftet är att rehabilitera
            personer tillbaka till ett vanligt liv. Det ska vi vara mycket
            tacksamma för att det görs.
          </note>
          <note type="speaker">
            Anf. 32 PER BOLUND (mp) replik:
          </note>
          <note>
            Herr talman! Jag får tacka för att vi äntligen fick ett svar.
            Även sociala företag kommer att granskas under denna lagstiftning,
            och man kommer att ifrågasätta deras verksamhet. Man kommer att
            väga in olika aspekter i det, bland annat just konkurrenssituationen
            med privata företag.
          </note>
          <note>
            Det är faktiskt så, Maria Plass, att det väsentliga för till
            exempel en liten kaféverksamhet i en kommun det kanske är ett
            privat familjeföretag inte är om det är människor som står långt
            från arbetsmarknaden som bedriver den kommunala verksamheten och
            säljer kaffe och bullar eller om det är kommunen själv som gör
            det med fullt friska människor som mycket väl skulle kunna vara
            på den privata arbetsmarknaden.
          </note>
          <note>
            Konkurrenssituationen för dem är ändå densamma, förutom att man
            kan säga att med lönebidragen går det att hålla ännu lägre kostnader
            inom de sociala företagen. Det är precis det som är dilemmat.
            Här gör man ingen skillnad mellan olika funktioner och vad som
            görs från de kommunala verksamheternas sida. Det intressanta ur
            lagstiftningens synvinkel är vad man levererar. Är det tjänster
            på den konkurrensutsatta marknaden, är det säljverksamhet då ska
            man granska verksamheten ur den här lagstiftningens synvinkel.
          </note>
          <note>
            Det är precis det som nu väcker oro runt om i landet hos alla
            de sociala företagen. Här kommer man att ifrågasätta deras verksamhet,
            som är så otroligt väsentlig för så många människor som många
            gånger får sin enda livsgnista från de här företagen. Det är dit
            man går för att få socialt stöd. Det är där man träffar arbetskamrater.
            Det är där man känner sig nyttig och behövd.
          </note>
          <note>
            Nu kommer den verksamheten att ifrågasättas med den nya lagen.
            Man kommer att ge ökade möjligheter för privata företag att hävda
            att de sociala företagen konkurrerar med deras verksamheter och
            därför inte ska bedriva sin verksamhet.
          </note>
          <note>
            Som jag sade inledningsvis är jag orolig för att budskapet till
            de sociala företagen är: Visst, ni får bilda företag, men så fort
            ni gör någonting som fyller en funktion i samhället, så fort ni
            fyller en meningsfull uppgift kommer ni inte att kunna bedriva
            verksamheten, för det ska skötas i privat regi.
          </note>
          <note>
            Det är ett budskap som är en dödsstöt för socialt företagande
            i Sverige över huvud taget.
          </note>
          <note type="speaker">
            Anf. 33 MARIA PLASS (m) replik:
          </note>
          <note>
            Herr talman! Per Bolund pratar om dödsstöt och om att det sociala
            företaget alltid skulle bli fällt. Det är inte så. Det kommer
            att bli en prövning. Om någon skulle anse sig utkonkurrerad av
            det sociala företaget och gör en anmälan blir det en juridisk
            prövning enligt de lagar som finns och enligt de kriterier som
            jag talade om förut, alltså om det finns ett särskilt motiv och
            om det finns ett syfte med verksamheten. Det måste på något sätt
            kännas tryggare att få svaret: Nej, ni konkurrerar inte ut någon
            på grund av det syfte och det motiv som finns för verksamheten,
            det vill säga att rehabilitera människor.
          </note>
          <note>
            Ett socialt företag drivs inte riktigt exakt på samma sätt som
            ett vanligt företag. Det handlar om personer som kommer in under
            en kortare period med någon form av stöd från det offentliga och
            där avsikten är att slussa personer till ett vanligt liv. Det
            är inte riktigt så ett vanligt företag fungerar, ett kafé eller
            något annat.
          </note>
          <note>
            Jag känner inte den oron. Tvärtom tycker jag att det är bra att
            det blir prövat ifall den situationen skulle uppkomma. Jag utgår
            från att det primära syftet för ett socialt företag inte att utöva
            prisdumpning. Det är inte det som är syftet med ett socialt företag
            utan att rehabilitera personer.
          </note>
          <note>
            Jag är tacksam för att det kan bli en prövning där man säger:
            Fortsätt med detta, det är en mycket viktig verksamhet. Det finns
            ett motiv och ett syfte med verksamheten.
          </note>
          <note type="speaker">
            Anf. 34 JAN ANDERSSON (c):
          </note>
          <note>
            Herr talman! I dagens debatt om konfliktlösningsregler ska jag
            börja med att citera en seriefigur som brukar äta dunderhonung:
            Den som är mycket stark måste också vara mycket snäll.
          </note>
          <note>
            För många enskilda näringsidkare i det här landet framstår till
            exempel kommunen som mycket stark men kanske inte alltid så snäll
            när det gäller konkurrensen. Vi har i varierande grad problem
            med att den offentliga konkurrensen stör en sund marknad. Vi är
            överens mellan blocken om att det här kan vara ett problem. I
            vissa fall måste vi acceptera den här störningen, det som motiveras
            utifrån allmän synpunkt.
          </note>
          <note>
            Konkurrens är inte på något sätt ett självändamål. Ja, om man
            åker skidor eller tävlar i någon annan sport är det så, men i
            det här fallet ser jag konkurrensen som ett medel att uppnå effektivitet
            och utveckling.
          </note>
          <note>
            Osund eller bristande konkurrens leder tveklöst till sämre effektivitet
            och sämre service. Det gäller oavsett om den osunda konkurrensen
            uppkommer genom att vi har företag som skapar monopol eller karteller
            eller om det är en offentlig aktör som nyttjar den särställning
            man har på ett sätt som gör att konkurrensen snedvrids.
          </note>
          <note>
            Det är ingen tvekan om att det här betänkandet och kommande beslut
            i kammaren är mycket efterlängtade från landets företagare. Blotta
            känslan att som liten företagare konkurrera med kommunen i en
            liknande verksamhet är så klart en oerhörd stressfaktor för den
            enskilde företagaren. Att den kommun man försöker konkurrera med
            dessutom står för myndighetsutövandet skapar ytterligare misstro
            säkerligen en obefogad misstro, men den finns ändå där.
          </note>
          <note>
            I det här fallet är det så otroligt lätt att bara se den här
            frågan med det offentligas glasögon på sig. Jag har försökt titta
            på den med de offentliga glasögonen, med företagarglasögonen och
            framför allt med medborgarglasögonen på. Då är vi tillbaka till
            vad som skapar effektivitet och en god service. I det långa perspektivet
            är det ingen tvekan om att en sund konkurrens leder till bättre
            effektivitet och service för medborgarna. Det är inte heller någon
            tvekan om att verklighetsbilden av hur stort problemet i praktiken
            är varierar väldigt mycket.
          </note>
          <note>
            Jag kan bara konstatera att för den enskilda företagaren är problemet
            med osund konkurrens lika stort oavsett om han delar det med många
            kolleger eller få kolleger. Man upplever det utifrån sin egen
            vardag och situation.
          </note>
          <note>
            Det har i debatten framförts farhågor om att viktig kommunal
            verksamhet skulle slås sönder. Då är vi på en av kärnpunkterna,
            nämligen vad som är försvarbart ur allmän synpunkt. Jag ska läsa
            upp lite grann ur den proposition som tar upp denna fråga: Det
            finns flera författningar som anger i vilken utsträckning en offentlig
            aktör får bedriva säljverksamhet och som utpekar gränserna för
            sådan verksamhet. När det gäller kommunernas och landstingens
            verksamhet innehåller kommunallagen regler om i vilka fall näringsverksamhet
            får bedrivas. Därtill kommer den kompetensutvidgande lagen om
            vissa kommunala befogenheter som anger förutsättningen för en
            kommun att bedriva näringsverksamhet inom vissa sektorer, till
            exempel sysselsättning för arbetshandikappade, turism med mera.
            En kommunal verksamhet som är förenlig med kommunallagen eller
            någon specialförfattning om kommunens säljverksamhet är följaktligen
            försvarbar ur allmän synpunkt. Något förbud ska därför inte få
            meddelas mot kommunal verksamhet som sådan om den är förenlig
            med lag.
          </note>
          <note>
            I debatten framstår det som att det här kommer att ske helt godtyckligt,
            men så är det inte. Läs i propositionen! Det som i dag är lagligt
            kommer även fortsättningsvis att vara lagligt.
          </note>
          <note>
            Det pratas väldigt mycket om vad som kommer att hända i domstolsförhandlingarna.
            Det är ingen tvekan om att vi vill ha en rättssäker process. Jag
            tror däremot att en av de viktigare bitarna i det här är att man
            sätter sig ned i var och en av kommunerna och funderar på vilka
            verksamheter man har som man kanske kan försvara från allmän synpunkt
            och vilka verksamheter som behöver fasas ut med anledning av lagen.
            Det tror jag kommer att ha stor betydelse för hur konkurrenssituationen
            med det offentliga kommer att utveckla sig framöver.
          </note>
          <note>
            Med detta, herr talman, yrkar jag bifall till majoritetens förslag
            i betänkandet och avslag på reservationen.
          </note>
          <note type="speaker">
            Anf. 35 KENT PERSSON (v) replik:
          </note>
          <note>
            Herr talman! Det var intressant att lyssna till Jan Andersson
            som i sitt anförande talade om vad som kan vara en fördel med
            en förstärkt lagstiftning och vad som kan vara problem med en
            sådan. Han läste också upp ett stycke ur propositionen. Jag ska
            också göra det, så ska vi se var vi hamnar någonstans.
          </note>
          <note>
            För att ge någon vägledning om vad regeringen tycker skriver
            man att de typfall som Konkurrensrådet pekar på får anses vara
            en god illustration av problematiken. Vidare skriver man så här:
            Dessa typfall torde emellertid inte kunna användas som vägledning
            för att tolka konfliktlösningsregelns innebörd såvitt gäller vilka
            beteenden som i det enskilda fallet är negativa för konkurrensen
            och som bör kunna angripas. Av typfallen kan man dock dra slutsatsen
            att förfarande som innebär underprissättning, diskriminering,
            vägran att ge tillträde till viss infrastruktur bör anses kunna
            snedvrida marknaden.
          </note>
          <note>
            Då blir min fråga: På vilket sätt får Stockholms tingsrätt eller
            Marknadsdomstolen vägledning när man är så motsägelsefull i propositionen,
            med tanke på vad Jan Andersson läste upp tidigare och vad jag
            läste upp nu? Det här behöver vi försöka klara ut, för vad vi
            får nu är en juridisk prövning av politiska beslut, även de som
            gäller turism och sociala företag. På annat sätt går det inte
            att tolka det som regeringen skriver i propositionen.
          </note>
          <note type="speaker">
            Anf. 36 JAN ANDERSSON (c) replik:
          </note>
          <note>
            Herr talman! Om det skulle bli en prövning behöver det inte innebära
            att man säger att man förbjuder verksamheten. När jag lyssnar
            på oppositionen verkar det som att om man skulle pröva ett socialt
            företags möjlighet att fortsätta att bedriva sin verksamhet, kommer
            det alltid att leda till att verksamheten förbjuds. Så är det
            inte. Är det försvarbart ur allmän synpunkt kommer det att landa
            i ett domslut som säger att det är tillåtet, och det kan ju också
            vara bra att få reda på.
          </note>
          <note type="speaker">
            Anf. 37 KENT PERSSON (v) replik:
          </note>
          <note>
            Herr talman! Jag blev inte direkt klokare av det svaret.
          </note>
          <note>
            Jag fortsätter att hänvisa till vad Stockholms tingsrätt skriver.
            Tio så kallade typfall de som jag hänvisade till tidigare sägs
            vålla konkurrensproblem för privata företag. Det är det som den
            här frågan handlar om. Stockholms tingsrätt skriver: Tingsrätten
            önskar framhålla att det ingalunda föreligger en lucka i lagstiftningen
            avseende de uppräknade situationerna. Med det menar man helt enkelt
            att befintliga lagstiftningar konkurrenslagen, kommunallagen och
            EG-rätten är tillräckliga för att klara ut eventuella konkurrenssnedvridande
            verksamheter.
          </note>
          <note>
            Med tanke på att man tidigare i sitt yttrande också har sagt
            att det är orimligt eller kanske till och med det är min tolkning
            direkt olämpligt att göra en politisk prövning i en domstol och
            att man på det sättet kan kringgå kommunallagen, blir det här
            väldigt intressant.
          </note>
          <note>
            Jag hör att Jan Andersson tycker att sociala företag ska kunna
            prövas i Stockholms tingsrätt eller kanske gå så långt som till
            Marknadsdomstolen. Det är väl ändå inte meningen med lagstiftningen
            såsom vi vill tolka den.
          </note>
          <note type="speaker">
            Anf. 38 JAN ANDERSSON (c) replik:
          </note>
          <note>
            Herr talman! Det tål att sägas att den här lagstiftningen är
            en lagstiftning som gör det möjligt att förbjuda verksamheter
            i framtiden. Det är inte en lagstiftning som straffar det som
            har inträffat.
          </note>
          <note>
            Frågan till oppositionen är: Ser ni det som möjligt att göra
            en katalog över precis vilka uppgifter som kan ingå? Att göra
            en matris där man på förhand säger att i kommun X har de möjlighet
            att driva den här verksamheten tror jag inte är görligt. Det är
            också därför vi har valt den här typen av lagstiftning.
          </note>
          <note type="speaker">
            Anf. 39 BÖRJE VESTLUND (s) replik:
          </note>
          <note>
            Herr talman! Det är tydligen en ändrad debattordning i näringsutskottets
            debatter, då majoritetens företrädare avslutar sina inlägg med
            att ställa frågor. Men vi kanske ska begära två minuter extra
            och förlänga debatten så att vi kommer lite senare till lunch,
            om det är det majoriteten önskar.
          </note>
          <note>
            Låt mig ta ett exempel på rättstillämpning som jag har upplevt
            och där man hade väldigt bra erfarenheter av det som stod i propositionen.
            När jag var ombudsman på Hotell- och restaurangfacket hade vi
            ett mycket tummat, många gånger läst exemplar av den proposition
            som ledde till lagen om anställningsskydd 1974. Detta tittade
            vi i ofta, ofta när vi fick besvärliga fall. Det är ett exempel
            på hur vi kunde få härledning i hur vi skulle hantera olika typer
            av fall. Det fanns väldigt mycket tydlighet där. Självklart fanns
            det också sådant som vi ansåg vara värt att pröva. Nog sagt om
            detta.
          </note>
          <note>
            Jan Andersson säger att om man är stark måste man också vara
            snäll. Det håller jag fullständigt med om. Men jag tycker inte
            att den här propositionen redovisar en sådan ordning, utan det
            handlar snarare om hur vargen var i Bamse, det vill säga han väntade
            på att kunna hugga någon. Då pratar jag inte om det som Jan Andersson
            påstod, att vi har haft de offentliga glasögonen på oss. Nej,
            problemet är att det finns en näring som gynnas genom det här
            förslaget, nämligen advokater. Det är inga andra som gynnas av
            förslaget. Vi vet ju inte om det gynnar företagen, vi vet inte
            om det är bra för kommunerna eller för företagen, därför att hänvisningen
            till hur man hanterar rättsläget är så otydlig att det endast
            är advokater som kommer att gynnas av detta.
          </note>
          <note type="speaker">
            Anf. 40 JAN ANDERSSON (c) replik:
          </note>
          <note>
            Herr talman! Jag ber om ursäkt om jag råkar inkräkta på Börje
            Vestlunds lunchrast.
          </note>
          <note>
            Börje Vestlund säger att inga andra än advokater kommer att gynnas
            av förslaget. Jo, det här är en väldigt efterlängtad proposition
            från näringslivet. Det är ingen tvekan om att den sunda konkurrensen
            kommer att gynnas av förslaget.
          </note>
          <note type="speaker">
            Anf. 41 BÖRJE VESTLUND (s) replik:
          </note>
          <note>
            Herr talman! Ja, det är en efterlängtad proposition. Just av
            den anledningen är det extra tråkigt att propositionen inte tar
            sikte på att försöka vara så tydlig att det är möjligt för varje
            företagare att läsa ut om det finns en förutsättning att klara
            en prövning gentemot kommun X eller Y eller om det är möjligt
            att hantera ärendet inom kommunen. I det avseendet är den ett
            dåligt exempel.
          </note>
          <note>
            Man har haft tre år på sig att få fram den här lagen. Det är
            väldigt konstigt att man tar fram en så bristfällig lagstiftning
            efter tre år. Man har inte ens brytt sig om att försöka hitta
            en bra lagstiftning. År 2008 gick utredningen ut på remiss. Vad
            har ni gjort de andra åren? Det här var ju en så prioriterad fråga
            när ni tillträdde regeringstaburetterna. Sedan skickade ni ut
            utredningen på remiss 2008, i princip en utredning som hade legat
            på regeringens bord ända sedan år 2000. Jag undrar varför man
            inte gjorde någonting åt denna fråga de första två åren. Jag kan
            inte tänka mig att det behövs ytterligare beredning i Regeringskansliet
            för att skicka ut en remiss. Där är jag förvånad.
          </note>
          <note>
            Det är väl en del av slarvet med lagstiftningen. Det handlar
            väl som vanligt om att man har en otydlig politik när det gäller
            just näringsområdet. Vi har sett åtskilliga exempel på att man
            inte är tillräckligt tydlig. Där får inte vare sig bussbolaget,
            blomsterhandlaren eller sångpedagogen vägledning om vad som kan
            hända om man prövar detta och naturligtvis inte kommunen heller.
          </note>
          <note type="speaker">
            Anf. 42 JAN ANDERSSON (c) replik:
          </note>
          <note>
            Herr talman! Det råder ingen tvekan om att denna proposition
            inte är ägnad att göra det lättare för det offentliga att konkurrera.
            Den ska snarare göra konkurrensen tydligare eller säkrare och
            få bort den osunda konkurrensen. Här finns en motsättning mellan
            enskilda aktörer i det offentliga och näringslivet.
          </note>
          <note>
            När det gäller vägledning går det inte att göra en lista där
            man säger att det i glesbygdskommunen X är okej att bedriva verksamhet
            från det offentligas sida som preparerar rullatorer men inte cyklar.
            Det här är komplexa frågor, så vi fixar inte att sätta en matris
            där man som enskild företagare kan gå in och titta om man får
            göra något eller inte. Den listan går inte att göra i lagstiftningen
            i förväg.
          </note>
          <note type="speaker">
            Anf. 43 PER BOLUND (mp) replik:
          </note>
          <note>
            Herr talman! Jan Andersson säger i sitt anförande att det som
            i dag är lagligt kommer att fortsätta vara lagligt. Det kanske
            inte är så mycket till vägledning för någon över huvud taget,
            kan man tycka. Inga kommuner väljer väl att sätta sig över lagen
            med berått mod och säger sig uttryckligen vilja begå brottsliga
            handlingar, utan de kommuner som bedriver säljverksamhet hävdar
            självklart att verksamheten är förenlig med lagen. Det är precis
            den konfliktsituation som finns i dag då företagare hävdar att
            de har en osund konkurrens, och det är precis det dilemma som
            kommer att finnas kvar med det förslag som föreligger.
          </note>
          <note>
            Detta är inget svar på vilka verksamheter som är förenliga med
            lagstiftningen. Det blir närmast parodiskt när man som Jan Andersson
            citerar ur propositionen och säger att verksamheten inte ska förbjudas
            om den är förenlig med lag. Tack för klargörandet att lagliga
            verksamheter inte är förbjudna! Det var bra. Jag har misstänkt
            det tidigare, men nu är det nedskrivet i propositionen också.
            Problemet är att det inte är någon vägledning för domstolarna,
            för det offentliga eller för företagen. Vägledningen saknas här.
          </note>
          <note>
            Jan Andersson säger att man välkomnar prövning av de sociala
            företagen. Jag tror att Jan Andersson övertolkar möjligheterna
            för de sociala företagen att få sin sak prövad på ett bra sätt
            och få rätt och klartecken att bedriva sin verksamhet även i framtiden.
            Jag ser en stor risk att framför allt små sociala företag inte
            kommer att våga driva sin sak i domstol. Får man ett domslut emot
            sig måste man stå för både sina kostnader och rättegångskostnaderna,
            och det kan vara en enormt stor kostnad för ett socialt företag.
            Risken är att om de sociala företagen dras inför domstol vågar
            de inte inställa sig utan väljer att på egen hand begränsa sin
            verksamhet. Då får man ingen prövning utan bara en begränsning
            av deras verksamhet, vilket går ut över de människor som de sociala
            företagen är satta att hjälpa.
          </note>
          <note type="speaker">
            Anf. 44 JAN ANDERSSON (c) replik:
          </note>
          <note>
            Herr talman! När det gäller de sociala företagen står det tydligt
            uttryckt i propositionen att de är försvarbara ur en allmän synpunkt.
            Jag ser ingen risk att vi skulle få några förbud där. Det är viktigt
            att vi sänder denna signal, för även här är vi överens över blockgränserna
            om hur betydelsefullt detta är för många enskilda människor. I
            frågan om sociala företag tycker jag att farhågorna är ogrundade.
          </note>
          <note type="speaker">
            Anf. 45 PER BOLUND (mp) replik:
          </note>
          <note>
            Herr talman! Frågan kvarstår i allra högsta grad. Säger man att
            sociala företag är försvarbara ur allmän synpunkt är frågan vad
            som är försvarbart. Är det bara det sociala företagandet i sig
            eller är det också den verksamhet de bedriver på en konkurrensutsatt
            marknad? Där är oklarheterna monumentala.
          </note>
          <note>
            När tjänstemän från Näringsdepartementet var i utskottet frågade
            vi: Kan de sociala företagen bedriva säljverksamhet? Kan de vara
            ute på den konkurrensutsatta marknaden och ändå fortsätta bedriva
            sin verksamhet under denna lagstiftning? Svaret var nej. Man får
            driva sociala företag, men bedriver dessa företag säljverksamhet
            då gäller lagstiftningen lika för dem som för andra kommunala
            företag. Då ska de prövas.
          </note>
          <note>
            Det är uppenbart att sociala företag som vi känner dem i dag
            inte alls är undantagna från lagstiftningen. De kommer kanske
            till och med i högre grad än vanliga kommunala bolag att prövas
            i domstol eftersom vi vet att så gott som alla sociala företag
            bedriver säljverksamhet och är ute på den privata marknaden.
          </note>
          <note>
            Själva syftet med företagen är att de erbjuder en möjlighet för
            människor som i dagsläget står långt från den ordinarie arbetsmarknaden
            och som skulle ha små möjligheter att få anställning i ett privat
            företag att utföra tjänster som är efterfrågade. Det ger dem en
            styrka, och de känner att de behövs när de kan erbjuda varor och
            tjänster som samhället uppskattar.
          </note>
          <note>
            Jag ser en risk att lagstiftningen kommer att inskränka detta.
            Den kommer också att inskränka företagens möjlighet att själva
            bestämma sin verksamhet och välja vad de vill inrikta sin verksamhet
            mot. Risken är att det i stället från domstolens sida bestäms
            att man får ha sociala företag men att de inte får hålla på med
            någon riktig verksamhet.
          </note>
          <note type="speaker">
            Anf. 46 JAN ANDERSSON (c) replik:
          </note>
          <note>
            Herr talman! Syftet med lagstiftningen är inte att slå ut några
            sociala företag. Syftet är inte heller att flytta gränserna för
            den kommunala kompetensen eller för vad som är försvarbart ur
            allmän synpunkt.
          </note>
          <note>
            Det finns en motsättning här. Man säger att störningen från den
            offentliga verksamheten är så liten och obetydlig att den knappt
            syns med förstoringsglas. Samtidigt säger man att konsekvenserna
            kommer att bli monumentala om denna lagstiftning införs.
          </note>
          <note>
            Det är tveklöst så att denna lagstiftning kommer att ge en bättre
            och sundare konkurrens som i förlängningen kommer att ge bättre
            service till medborgarna.
          </note>
          <note type="speaker">
            Anf. 47 Tredje vice talman LISELOTT HAGBERG (fp):
          </note>
          <note>
            Herr talman! Debatten om konfliktlösning vid offentlig säljverksamhet
            på marknaden har pågått ett tag, och det är tydligt att åsikterna
            skiljer sig åt. Jag, Folkpartiet och en majoritet av remissinstanserna
            välkomnar en lagstiftning som bidrar till att ställa till rätta
            den oordning som ibland råder i en del kommuner. Att det finns
            ett behov av att bidra till en minskning av den osunda konkurrensen
            står helt klart.
          </note>
          <note>
            Frågan är på intet sätt ny. Problematiken är känd sedan länge
            och har utretts sedan början av 90-talet. Under våren 2005 gjorde
            riksdagen ett tillkännagivande till regeringen om att återkomma
            till riksdagen med förslag på åtgärder för att komma till rätta
            med konkurrensproblem mellan offentlig och privat sektor och att
            domstolsförfarande därvid borde övervägas.
          </note>
          <note>
            Låt mig börja något längre tillbaka i tiden. Låt oss hjälpas
            åt att komma ihåg hur det var när kommunerna en gång bildades.
            Ordet kommun kommer av latinets ord för gemensamt. Människor hade
            behov av att tillsammans lösa gemensamma problem först inom ramen
            för socknarna, därefter inom ramen för kommunerna. Det handlade
            till en början om skydd mot bränder, om fattigvård och vård av
            gamla och om att utbilda unga. Sedan dess har mycket positivt
            hänt. Det handlar om sysselsättning, omsorg om funktionshindrade,
            barnomsorg och så vidare. Jag skulle kunna räkna upp en massa
            bra verksamheter.
          </note>
          <note>
            Det finns dock en negativ sida, och det har med säljverksamhet
            att göra. Enligt uppgifter som jag har fått ökar antalet kommunala
            bolag. I kommunala bolag förekommer det att konverteras bilar,
            bedrivs dans och konferensverksamhet, det installeras el och mycket
            mer.
          </note>
          <note>
            I några kommuner säljs det julstjärnor och julgrupper. Det drivs
            kaféer där det säljs wienerbröd och kaffe, och det drivs gymverksamhet
            och solarier. Många företrädare på kommunal nivå ser det som sin
            uppgift bland andra att inom ramen för kommunen bedriva både det
            ena och det andra.
          </note>
          <note>
            Jag tror att det ibland är lätt att glömma bort att man som kommunalråd
            inte ska agera direktör i Kommunen AB utan i stället fungera som
            företrädare för många olika intressen inom kommunens geografiska
            område för alla invånare.
          </note>
          <note>
            Herr talman! Det är helt tydligt att det behövs lagreglering
            inom det här området. Det visar en rad rapporter, analyser och
            utredningar genom åren. I Konkurrensverkets rapport Myndigheter
            och marknader nr 4 från 2004 konstateras att konfliktytorna mellan
            offentliga och privata aktörer är betydande. Tillgänglig statistik
            visar att offentliga aktörers näringsverksamhet är av stor omfattning
            och spänner över en stor mängd branscher.
          </note>
          <note>
            Vidare sägs det att existerande regelverk och frivilliga lösningar
            inte har varit tillräckliga för att lösa problemen. Att offentliga
            aktörer säljer olika produkter och tjänster i konkurrens med privata
            aktörer har uppmärksammats under en följd av år. Mot denna bakgrund
            inrättade regeringen 1997 Rådet för konkurrens på lika villkor
            mellan offentlig och privat sektor.
          </note>
          <note>
            Det har i många olika sammanhang påståtts att problemet är litet
            och obetydligt, att det handlar som små verksamheter och enstaka
            fall. Men enligt min uppfattning är det problematiskt att kommuner
            ägnar sig åt annat än det som de i normalfallet kallar kärnverksamhet.
            Jag tänkte bidra till debatten genom att ta några exempel.
          </note>
          <note>
            Eskilstuna Elinstallation, som är ett kommunägt bolag, driver
            regelmässigt en del av verksamheten på den privata marknaden.
            På sin hemsida kallar man sig ett ledande elinstallationsföretag
            och uppger att man har såväl stora som små kunder. Man utför alla
            typer av elinstallationer. Det handlar om privata, offentliga,
            villor, verkstäder, butiker, inomhus och utomhus, och så vidare.
          </note>
          <note>
            I bästa fall kan den nya lagstiftningen leda till att man slutar
            med att ta uppdrag på den öppna marknaden alternativt att man
            säljer hela bolaget och fortsättningsvis upphandlar de tjänster
            som behövs på elinstallationsområdet.
          </note>
          <note>
            Börje Vestlund har efterfrågat exempel som har med lokala blomsterhandlare
            att göra. Jag vill glädja Börje Vestlund med att bidra med ett
            par exempel. I Nyköping, som är den kommun jag kommer ifrån, producerades
            för några år sedan julgrupper i kommunens växthus. Det gick ut
            erbjudande till alla anställda i kommunen att köpa billiga och
            trevliga julgrupper och ge till vänner och bekanta och glädja
            med under julen. Då ska man komma ihåg att Nyköpings kommun är
            Nyköpings största arbetsgivare. Katrineholms kommun var snäppet
            värre. I kommunen drev man upp julstjärnor som inte bara såldes
            till de anställda i kommunen utan alla invånare och även tillresta.
          </note>
          <note>
            Så ett exempel från Helsingborgs stad som efter upphandling åtagit
            sig att tillhandahålla tjänster i fastighetsförvaltning, det vill
            säga skötsel av grönytor och sådant, åt Höganäs kommun för perioden
            20072010 med möjlighet till förlängning. Eftersom verksamheten
            varaktigt bedrivs för annan kommuns räkning kan man fråga sig
            om detta är en överträdelse av lokaliseringsprincipen. Min och
            Folkpartiets förhoppning är att kommunen nu tar sig en funderare
            på hur den egna verksamheten ser ut. Varför driver man en sådan
            verksamhet som konkurrerar ut privat eller sådan verksamhet som
            skulle kunna bedrivas av andra?
          </note>
          <note>
            En kommun som Konkurrensverket däremot hyllar och som är ett
            föredöme i det här sammanhanget är Trelleborgs kommun. Jag måste
            förstås också bidra med positiva exempel. Redan i somras inledde
            man en inventering av sin verksamhet. Den nämnd som visar flest
            exempel på eventuell snedvriden konkurrens är tekniska nämnden.
            Sammanlagt handlar det om åtta olika verksamheter som nämnden
            menar att man inte bör fortsätta med. Man ska nu ta ställning
            till vad som bör vara kvar och vad man ska upphöra med.
          </note>
          <note>
            Ett område som man sannolikt kommer att avveckla är försäljningen
            av ett överskott av grus och stenar man har i kommunen. Det andra
            området som man planerar att sluta med är nyomläggning av elanläggningar
            hos kommunala som till exempel Trelleborgs Hamn, parkeringsbolag
            på privat mark, drift och underhåll av grönytor åt kommunala bolag
            samt Trelleborgshem samt blomsterarrangemang åt Trelleborg AB.
          </note>
          <note>
            Herr talman! Jag ska inte bara glädja med blomsterexempel. Jag
            ska också lugna när det gäller verksamhet för funktionshindrade.
            Det är glasklart att det finns stöd för den här typen av verksamhet
            i annan typ av lagstiftning. Det finns särskild lagstiftning för
            detta. Det jag frågar mig är: Vad vill egentligen oppositionen
            bidra med i den här debatten? Är det att piska upp en oro bland
            funktionshindrade och deras anhöriga?
          </note>
          <note>
            Folkpartiets syn i de här frågorna är glasklar. Det är inte okänt
            att vår förra partiledare och socialminister Bengt Westerberg
            instiftade en stor reform som kallas LSS till stöd för funktionshindrade.
            Vårt engagemang i de frågorna är inte okänt.
          </note>
          <note>
            Herr talman! Problematiken när det gäller säljverksamheten är
            känd sedan länge. Den är inte ringa. Det finns behov av att lagstifta
            på området. Jag yrkar bifall till utskottets förslag i betänkandet
            och avslag på reservationerna.
          </note>
          <note type="speaker">
            Anf. 48 BÖRJE VESTLUND (s) replik:
          </note>
          <note>
            Herr talman! Jag kan hålla med Liselott Hagberg om att just de
            exempel hon ger är ganska självklara exempel på att det inte är
            en bra sak som kommunerna gör. Det ska man avhålla sig från.
          </note>
          <note>
            Det där med gruset måste jag däremot kommentera. Jag kommer från
            en kommun som bygger, borrar och spränger både här och där, och
            det mesta av marken äger kommunen. Jag vet inte riktigt vad kommunen
            ska göra med gruset. Det kan vi ta i ett annat sammanhang. Vi
            har miljontals ton som vi åtminstone varje årtionde ska göra av
            med någonstans. Det blir lite knepigt om vi bara ska lägga det
            på deponi. Men det kan vara till ett annat tillfälle.
          </note>
          <note>
            Vår kritik mot lagstiftningen gäller otydligheten. Det finns
            en god rättstradition i Sverige. Man talar om att man har förarbeten
            till lagstiftningen. Där exemplifierar man inte bara utan talar
            om hur riktlinjerna ska vara vid rättstillämpningen. Det är vad
            som saknas i lagstiftningen i den här propositionen. Det är vad
            som oroar oss.
          </note>
          <note>
            Allvarligt talat, Liselott Hagberg, har jag i varje fall ögnat
            igenom nästan alla av remissinstansernas remissvar. Så gott som
            alla pekar på just detta oaktat om de är positiva eller negativa
            till lagstiftningen. Det finns de som är väldigt positiva och
            tycker att det är bra att den kommer, och sedan finns det några
            som tycker att den är direkt negativ.
          </note>
          <note>
            Oaktat det pekar man på: Hur ska man tillämpa lagen? Det är man
            oroad för, och det sätter man ett frågetecken för. Det gör så
            gott som alla remissinstanser.
          </note>
          <note type="speaker">
            Anf. 49 Tredje vice talman LISELOTT HAGBERG (fp) replik:
          </note>
          <note>
            Herr talman! Jag ska inte grusa Börje Vestlunds förhoppningar
            om att övertyga i de här frågorna. Däremot ska jag försöka komma
            med några klargöranden. Tidigare har det frågats efter exempel.
            Det var också därför jag tog tid till att läsa upp några exempel
            från talarstolen.
          </note>
          <note>
            Det är som flera har sagt här tidigare inte möjligt att man bifogar
            en lång lista på vad som får och inte får göras. Så fungerar heller
            inte en lagstiftning. Det som är helt tydligt är att det inte
            handlar om den typen av verksamhet som räknas till den kommunala
            kärnuppgiften och huvuduppgiften.
          </note>
          <note>
            Som hela överskriften på betänkandet säger handlar det om konfliktlösning
            vid offentlig säljverksamhet på marknaden. Det handlar om verksamhet
            där kommuner ägnar sig åt ren affärsverksamhet antingen genom
            förvaltningen eller till exempel sina bolag.
          </note>
          <note>
            Det är i den typen av verksamhet som hela problematiken ligger.
            Det var därför jag tog just de exempel jag tog. Det handlade om
            julgrupper, julstjärnor och en rad olika saker. Sedan kom vi in
            på en diskussion om bergmassor. Jag är glad att vi inte tar just
            den detaljerade diskussionen här.
          </note>
          <note>
            Det handlar om säljverksamhet i huvudsak. Känn ingen oro för
            den kommunala kärnverksamheten, verksamheten för barn, ungdom,
            funktionshindrade och äldre.
          </note>
          <note type="speaker">
            Anf. 50 BÖRJE VESTLUND (s) replik:
          </note>
          <note>
            Herr talman! Det är ganska självklart att vi i den svenska rättstraditionen
            har haft en lång tradition av att ge vägledning för hur man ska
            tolka lagstiftning. Det är vad som kallas förarbeten. Alla som
            bara läst några lektioner juridik vet att förarbetena är oerhört
            viktiga.
          </note>
          <note>
            Det är när förarbetena är svårtolkade eller till och med otydliga
            som man ofta får återkomma till regering och riksdag efter några
            år för att be om en tydligare lagstiftning. Jag är rädd för att
            just det kommer att ske i detta fall. Det är det som är viktigt.
          </note>
          <note>
            Självklart har ingen sagt att vi ska ha en lång lista på vad
            som är tillåtet och inte tillåtet. Det påstår inte vi heller.
            Men det är viktigt med vägledning för hur man ska döma. Det ligger
            i den svenska rättstraditionen. Men det är möjligt att den här
            regeringen vill bryta denna rättstradition som har varit rådande
            åtminstone under de senaste hundra åren, och jag tror inte att
            vi har haft olika uppfattningar om detta.
          </note>
          <note>
            Till sist vill jag säga följande: Liselott Hagberg tar upp några
            tydliga exempel där det handlar om så att säga ren kommunal verksamhet.
            Där är vi överens, och där tror jag inte att det är några problem.
            Men problemen uppstår när det gäller de fall som ligger lite mitt
            emellan, till exempel när man säljer eterneller i korgar som har
            tillverkats i dagverksamheten och blomsterhandlaren också säljer
            eterneller. Är detta illojal konkurrens? Jag säger inte att Liselott
            Hagberg ska svara på det, men det är detta som gör att det blir
            tveksamheter och rättsosäkert för företagen och för kommunerna.
            Det är det som är det stora problemet med denna lagstiftning.
          </note>
          <note type="speaker">
            Anf. 51 Tredje vice talman LISELOTT HAGBERG (fp) replik:
          </note>
          <note>
            Herr talman! När det gäller Börje Vestlunds senaste exempel om
            eterneller tror jag inte att han behöver känna någon oro. När
            det handlar om en del av den sociala verksamheten för funktionshindrade
            eller handikappade regleras det av annan typ av lagstiftning.
            Därför berörs inte detta i det här fallet, utan det är sådant
            som inte täcks av annan lagstiftning och det som har att göra
            med sådan verksamhet som kan konkurrera med privat verksamhet,
            det vill säga fullt friska personer som till exempel producerar
            bullar när det finns en privat bagare som gör detsamma.
          </note>
          <note>
            När det gäller yttranden och synpunkter som har kommit i fråga
            om förslagen har Konkurrensverket, som jag har stor tillit till
            och som är expert inom detta område, uttryckt sig mycket positivt
            om detta förslag.
          </note>
          <note>
            Frågan har utretts, analyserats och beretts sedan början av 90-talet.
            Denna fråga har alltså diskuterats under en lång följd av år.
            Det var i form av ett tillkännagivande från riksdagen under den
            förra mandatperioden som ett initiativ i denna riktning efterfrågades.
            Nu har vi ett förslag på bordet.
          </note>
          <note>
            Det som förvånar mig mycket är att Socialdemokraterna och den
            övriga oppositionen nu säger nej till något som de själva har
            efterfrågat under så lång tid.
          </note>
          <note type="speaker">
            Anf. 52 PER BOLUND (mp) replik:
          </note>
          <note>
            Herr talman! Vi har från oppositionens sida hävdat att rättstillämpningen
            är oklar och att det är oklart vad som egentligen kommer att omfattas
            av denna lag. Lagstiftningen som den nu ser ut lämnar en enorm
            gråzon mellan vad som är tillåtet och vad som inte är tillåtet.
            Det finns stora oklarheter.
          </note>
          <note>
            Jag tolkar Liselott Hagberg som att hon inte tycker att det är
            på det viset utan att det är ganska klart vad som kommer att vara
            lagligt och vad som inte kommer att vara lagligt i framtiden.
          </note>
          <note>
            Jag kan ta ett exempel för att försöka belysa problematiken.
            Liselott Hagberg nämnde själv i sitt anförande kaféverksamhet.
            Det kan tyckas vara solklart att kommunen inte ska hålla på med
            kaféverksamhet.
          </note>
          <note>
            Om en kommun serverar kaffe på ett äldreboende till dem som bor
            där hoppas jag att vi båda tycker att det är självklart att man
            får göra det. Om anhöriga och vänner kommer på besök kanske man
            vill ge också dem möjlighet att dricka kaffe tillsammans med de
            boende på äldreboendet. Det är då rimligt att de får betala för
            sitt kaffe, annars skulle kommunen ge bort kaffet gratis, och
            det kanske inte är det bästa ur konkurrenssynpunkt.
          </note>
          <note>
            Om det nu finns en kaféverksamhet där man kan dricka kaffe kanske
            det kommer äldre som inte bor på detta äldreboende men som besöker
            och vill umgås med människor i samma åldersgrupp och dricker kaffe.
            Det kan också tänkas att denna kaféverksamhet uppfattas som trevlig
            och att vanliga medborgare, som inte behöver vara äldre, kommer
            och dricker kaffe.
          </note>
          <note>
            Frågan är då: Var går gränsen för när denna verksamhet går från
            att vara en självklar del av kommunal verksamhet till att vara
            olaglig konkurrens enligt denna lagstiftning? Det vore väldigt
            bra att få ett förtydligande om var på detta sluttande plan som
            man ska sätta gränsen och säga: Hit men inte längre.
          </note>
          <note type="speaker">
            Anf. 53 Tredje vice talman LISELOTT HAGBERG (fp) replik:
          </note>
          <note>
            Herr talman! Jag tror inte att Per Bolund behöver vara orolig
            för att äldre människor i framtiden inte ska kunna dricka kaffe
            tillsammans med sina anhöriga.
          </note>
          <note>
            Det är inte min uppgift att gå in i detaljer. Det är där som
            domstolarnas prövning kommer in när det gäller att pröva vilken
            verksamhet som är förenlig med lagen eller inte.
          </note>
          <note>
            I fråga om social verksamhet är frågan tämligen klar, som jag
            sade tidigare i replikskiftet med Börje Vestlund. Det blir en
            hypotetisk diskussion. Vad är det som säger att det inte finns
            en entreprenör som bedriver kaféverksamhet på ett äldreboende?
          </note>
          <note>
            Visst kan man gå in på detaljer, men jag tror inte att det gör
            det hela tydligare. Men säljverksamhet kommer att prövas av en
            rättslig instans så som görs i olika sammanhang. Det gäller inte
            bara säljverksamhet utan även andra beslut som tas inom ramen
            för kommunens verksamhet. Det är alltså inte en ovanlig hantering
            att man låter en domstol pröva en fråga. Här handlar det som sagt
            om säljverksamhet, och det handlar inte om andra delar i den kommunala
            verksamheten eller det kommunala ansvaret.
          </note>
          <note type="speaker">
            Anf. 54 PER BOLUND (mp) replik:
          </note>
          <note>
            Herr talman! Min poäng med detta exempel var att försöka belysa
            säljverksamhet. Det är väldigt lätt att stå i talarstolen och
            säga att det är självklart att kommunen inte ska hålla på med
            säljverksamhet, speciellt inte när det gäller kaféverksamhet.
            Men när man tittar på ett fall i praktiken kan det vara motiverat
            att man faktiskt har möjlighet att sälja kaffe även till människor
            som till exempel inte bor på äldreboendet.
          </note>
          <note>
            Vi i oppositionen blev anklagade av Liselott Hagberg för att
            piska upp stämningar och sprida oro till människor. Men det är
            inte vi som gör det. Det är just genom att regeringen i sin proposition
            ger så otroligt lite vägledning och genom att det finns så otroligt
            lite att gå på för de domstolar som sedan ska hantera detta som
            man skapar oro och piskar upp stämningar, för att använda Liselott
            Hagbergs ord. Vi efterfrågar en bättre vägledning.
          </note>
          <note>
            Nu kan uppenbarligen varken Liselott Hagberg eller jag svara
            på var på denna skala som man går från att vara en självklar kommunal
            verksamhet till att bedriva illegitim konkurrens med småföretag
            på orten. Då överlämnar regeringen detta helt till domstolarna
            utan att erbjuda någon form av vägledning för hur de ska tolka
            dessa rättsfall.
          </note>
          <note>
            Den vägledning som finns i dag är mycket otydlig, och man skriver
            också att den inte ska kunna användas för att göra tolkningar
            i konkreta fall. Det finns en stor otydlighet i fråga om vilka
            principer som ska gälla när domstolen väl får denna fråga på sitt
            bord. Det är precis det som vi kritiserar. Det är det som vi är
            övertygade om är det som faktiskt piskar upp stämningarna och
            skapar oro runt om i samhället för denna lagstiftning.
          </note>
          <note>
            Det är där som vi från oppositionens sida tycker att man som
            regering faktiskt har ett ansvar att förbereda frågor på ett sådant
            sätt att man kan ge åtminstone vissa svar på vad som kommer att
            förbjudas med denna lagstiftning och vad som kommer att fortsätta
            att vara tillåtet.
          </note>
          <note type="speaker">
            Anf. 55 Tredje vice talman LISELOTT HAGBERG (fp) replik:
          </note>
          <note>
            Herr talman! Det är olyckligt att detta var Per Bolunds sista
            inlägg. Det hade varit intressant att höra hur han anser att en
            sådan lagstiftning skulle se ut. Skulle den ha kompletterats med
            en lista jag ställer detta som en öppen fråga och inte som en
            fråga till Per Bolund vilket är alternativet?
          </note>
          <note>
            Normalt är lagstiftningen ett ramverk. Sedan tolkas den. Andra
            typer av beslut överklagas, till exempel i en kommun. Det finns
            möjlighet för både kommunmedborgare och andra som inte anser sig
            ha blivit riktigt behandlade att överklaga till länsrätten. Där
            gör man också en tolkning av lagstiftningen som är ett ramverk.
            Det är alltså inte unikt i detta fall.
          </note>
          <note>
            Det har under en rad år funnits exempel som visar att det råder
            en situation där man önskar en förändring. Det sade den förra
            regeringen, och det verkställs av den här regeringen. Det finns
            ett behov av att göra det tydligare och klarare vad man ska och
            inte ska ägna sig åt inom ramen för kommunens verksamhet.
          </note>
          <note>
            Som jag har sagt tidigare handlar det om säljverksamhet, inte
            om kommunal verksamhet i största allmänhet.
          </note>
          <note type="speaker">
            Anf. 56 MIKAEL OSCARSSON (kd):
          </note>
          <note>
            Herr talman! Vi behöver fler företag och fler företagare i Sverige
            för att råda bot på arbetslösheten och för att ha råd med välfärden.
            Utan de skatteintäkter som vi får från företagen skulle den svenska
            välfärdsstaten gå omkull.
          </note>
          <note>
            Vi kristdemokrater har tillsammans med våra alliansvänner arbetat
            hårt för att underlätta företagandet i Sverige. Vi har sänkt skatten.
            Vi har sänkt arbetsgivaravgifterna. Vi har på allvar tagit tag
            i de regler som försvårar företagens vardag. Alliansens politik
            har inneburit närmare 49 miljarder i lägre skatter och minskade
            kostnader.
          </note>
          <note>
            Nu är det dags att ta nästa steg.
          </note>
          <note>
            Vi kristdemokrater vill införa nya regler i konkurrenslagen.
            De nya reglerna innebär att ett företag inte ska behöva utsättas
            för osund konkurrens från stat, kommun eller landsting.
          </note>
          <note>
            Stockholms tingsrätt ska på talan av Konkurrensverket kunna förbjuda
            sådan osund konkurrens. Det är således en domstol som ska lösa
            de konkurrenskonflikter som kan uppstå mellan aktörer i offentlig
            och privat sektor.
          </note>
          <note>
            Här i kammaren har vi hört upprörda ord från oppositionen om
            att kommunernas serviceverksamhet hotas. Stämmer det? Nej. Propositionen
            om konfliktlösning vid offentlig säljverksamhet på marknaden som
            vi diskuterar i dag är väldigt tydlig på den punkten.
          </note>
          <note>
            Jag vill här nämna två viktiga undantag från dessa konfliktlösningsregler.
            I det ena fallet handlar det om verksamhet som är försvarbar ur
            allmän synpunkt. I det andra fallet handlar det om sådan verksamhet
            som är förenlig med lag. Det kan till exempel handla om 2 kap.
            7 § kommunallagen som ger kommuner rätt att bedriva nyttigheter
            av kollektiv natur. Enligt rättspraxis handlar det om eldistribution,
            renhållning, busstrafik, idrottsarenor, parkeringsanläggningar,
            hamnar och flygplatser samt byggnader som inrymmer bostäder och
            saluhallar. Listan kan göras lång.
          </note>
          <note>
            Men det finns också andra lagar som reglerar detta. En är den
            lag som infördes i mars i år. Lagen om vissa kommunala befogenheter
            ger kommuner och landsting ökade befogenheter i förhållande till
            vad kommunallagen säger till exempel när det gäller att tillhandahålla
            lokaler.
          </note>
          <note>
            Herr talman! Med hänvisning till SKL hävdar oppositionen att
            omfattningen av osund konkurrens är relativt marginell. Marginell
            innebär att något är obetydligt, oviktigt, ja rent ut sagt oväsentligt.
            Har ni frågat dem som verkligen berörs av den osunda konkurrensen?
          </note>
          <note>
            Har du, Börje Vestlund, frågat småföretagen? Du företräder ju
            Socialdemokraterna som så stolt hävdar att de är det nya småföretagarpartiet.
          </note>
          <note>
            Har du, Per Bolund, hört dig för hos småföretagen? Ditt partis
            språkrör har ju stolt deklarerat att i en ny regering har Miljöpartiet
            ett särskilt ansvar för att genomföra förbättringar för småföretagen.
          </note>
          <note>
            Har du, Kent Persson, lyssnat på företagen? Din partiledare,
            den gamle kommunisten Lars Ohly, kom enligt egen utsago ut som
            företagarvän häromveckan.
          </note>
          <note>
            Har ni lyssnat på småföretagen? Nej, det kan ni inte ha gjort
            för då hade ni vetat att 18 procent av alla Sveriges företag upplever
            sig vara utsatta för konkurrens på den svenska arbetsmarknaden.
            Det motsvarar i konkreta tal inte 3 000 företag utan 33 000 företag.
          </note>
          <note>
            I de rödgrönas värld är tydligen 33 000 företag en marginell
            företeelse. Det går an att tala vackert om företagande, lova guld
            och gröna skogar åt småföretagen och lansera sig själv som företagarvän
            men när det kommer till att lyssna på företagen och verkligen
            göra något konkret slår ni dövörat till.
          </note>
          <note>
            I Ludvika kommun finns det sedan många år tillbaka en bowlinghall.
            Det är inget konstigt med det. Bowlinghallar finns i de flesta
            svenska städer, men bowlinghallen i Ludvika är lite speciell.
            Den drivs nämligen av kommunen. Enligt en undersökning som organisationen
            Skattebetalarna gjorde för några år sedan subventioneras varje
            bowlingserie i Ludvika med 45 kronor av skattemedel.
          </note>
          <note>
            45 kronor det skulle säkert den rödgröna oppositionen kalla för
            ett marginellt problem. Men för den företagare som funderar på
            att starta en bowlinghall i Ludvika är det knappast ett marginellt
            problem. Vilken företagare kan konkurrera med en verksamhet som
            subventioneras med 5 kronor per bowlingserie?
          </note>
          <note>
            Vi kristdemokrater talar gärna om verklighetens folk, men den
            småföretagare som kan konkurrera med sådana villkor finns knappast
            i verkligheten.
          </note>
          <note>
            Oppositionen oroar sig också över att kommuner inte kommer att
            ha möjlighet att driva hotell med den lagändring som vi i alliansen
            nu föreslår. Det är viktigt att kommuner kan ge sina invånare
            service. Jag nämnde kommunallagens ganska digra uppräkning av
            vad som hör dit och alltså inte kommer att beröras av det vi nu
            föreslår. Men någonstans ställs detta mot vad som är kommunens
            kärna. Är det kommunal kärnverksamhet att driva hotell? Var drar
            man gränsen?
          </note>
          <note>
            När man hör oppositionen verkar det knappast finnas någon gräns
            över huvud taget. Genom vårt förslag till förändring i konkurrenslagen
            kan man säga att vi sätter en gräns. Därför vill jag yrka bifall
            till regeringens förslag och avstyrka samtliga motioner.
          </note>
          <note>
            I detta anförande instämde Eva Johnsson (kd).
          </note>
          <note type="speaker">
            Anf. 57 PER BOLUND (mp) replik:
          </note>
          <note>
            Herr talman! Mikael Oscarsson frågar om vi pratar med företagen
            och lyssnar på vad de har att säga. Jag kan svara med en motfråga:
            Lyssnade Mikael Oscarsson på mitt anförande från talarstolen?
          </note>
          <note>
            Jag började med att mycket tydligt säga att det här är ett problem.
            Det finns problem med konkurrens mellan offentliga företag och
            privata företag. Det är ingen diskussion om den saken. Det tror
            jag att vi alla i kammaren är överens om. Det händer att kommunala
            företag överskrider sina befogenheter och konkurrerar på marknaden
            på ett illegitimt sätt.
          </note>
          <note>
            Redan under den förra mandatperioden tog vi initiativ till att
            få regeringen att reglera problemet. Vi ser problemet i allra
            högsta grad. Det tydligaste svar jag kan ge på Mikael Oscarssons
            fråga är: Ja, vi pratar med förtagen. Jag är ofta ute på företag
            och pratar med dem. Jag upplever väldigt sällan att det är konkurrensen
            med offentliga företag som de lyfter fram som det stora problemet.
          </note>
          <note>
            Vi ser självklart att det finns problem och att de behöver lösas.
          </note>
          <note>
            Mikael Oscarsson tar ett väldigt enkelt retoriskt grepp när han
            säger att om vi inte säger ja och amen till regeringens förslag
            är vi emot småföretagande. Det är en väldigt förenklad syn.
          </note>
          <note>
            Vi kan ju ha uppfattningen att det finns problem som behöver
            lösas, men att regeringens förslag till lösning inte är det optimala,
            att det inte är det bästa sättet att göra det. Vi kan tycka att
            regeringen har ansvaret att komma med ett bättre genomarbetat
            underlag och ett bättre förberett beslut. Vi säger åt regeringen
            att återkomma med ett bättre förslag som ger tydligare signaler
            om vad som egentligen kommer att hända när lagstiftningen genomförs.
          </note>
          <note>
            Det vi har kritiserat, både i vår reservation och här i kammaren,
            är att majoriteten inte kan ge svar på vilka effekterna blir av
            lagstiftningen.
          </note>
          <note type="speaker">
            Anf. 58 MIKAEL OSCARSSON (kd) replik:
          </note>
          <note>
            Herr talman! Det är bra att Per Bolund och jag är överens om
            att det här är ett problem. Det är också uppmuntrande för småföretagare
            att Per Bolund är ute på träffar med dem. Det är bra. Jag tror
            att det är någonting som vi alla måste göra och prioritera att
            höra ifrån verkligheten.
          </note>
          <note>
            Det finns problem för många småföretagare. Konkreta exempel har
            efterfrågats här. I den första replikrundan här tänkte jag ge
            Per Bolund chansen att ge oss besked om den katalog som han efterfrågar.
            Var exakt ska gränserna sättas?
          </note>
          <note>
            Per Bolunds parti har haft möjlighet att under tidigare mandatperioder
            ta fram en sådan här lagstiftning. Problemet är ju inte nytt,
            utan det här är någonting som har påpekats i årtionden. Men då
            tog de inte chansen.
          </note>
          <note>
            Låt oss nu höra! Vad finns i den katalog som har efterfrågats
            varsågod och berätta!
          </note>
          <note type="speaker">
            Anf. 59 PER BOLUND (mp) replik:
          </note>
          <note>
            Herr talman! Den som har lyssnat på debatten och kanske vill
            gå in och läsa i protokollet sedan kan se att ingen här har föreslagit
            att man ska presentera en katalog över vilka företag som ska fällas
            och vilka verksamheter som ska vara olagliga. Det är inte så demokratin
            fungerar.
          </note>
          <note>
            Däremot tycker vi att man behöver ha ett bättre genomarbetat
            underlag för att ge åtminstone några svar på vägen och lite vägledning
            till de jurister som man hoppas sedan ska kunna lösa problemen.
            Det är detta som inte finns. Det är helt enkelt ett felaktigt
            påstående att vi skulle efterfråga någon katalog. Det stämmer
            inte.
          </note>
          <note>
            Mikael Oscarsson frågar varför det inte gjordes någonting under
            de tidigare mandatperioderna. Det är inte heller sant att det
            inte gjordes någonting. Det togs initiativ och man genomförde
            bland annat utredningar, bland dem utredningar som lagstiftningen
            delvis baserar sig på. Utan det arbetet hade det inte funnits
            någon proposition för oss att diskutera i dag.
          </note>
          <note>
            Självfallet har vi sett problemet, och vi har också agerat för
            att försöka hitta en lösning på det. Men det gör inte att vi är
            tvungna att ställa oss bakom regeringens förslag och säga att
            det är fantastiskt bra. Det är uppenbart för många bedömare att
            det faktiskt inte är bra. Det finns stora problem som inte löses
            med lagstiftningen. Då tycker vi att det ansvarsfulla sättet att
            hantera det är att be regeringen återkomma med ett bättre förslag
            som ger tydligare svar.
          </note>
          <note>
            Detta är inte det enda sätt som man kan genomföra detta på och
            få förändringar i kommunernas verksamhet. Man skulle till exempel
            kunna tänka sig att man genomför en förändring och en tydligare
            skrivning i kommunallagen om vad som är kommunal kärnverksamhet
            och vad som går utöver kommunallagens gränsdragningar. Det är
            alltså inte sant att det här skulle vara den enda möjligheten.
            Det finns andra sätt att lösa detta på.
          </note>
          <note>
            Dock har inte vi utredningsresurserna, utan det är regeringen
            och de partier som är i majoritet som har resurser att genomföra
            utredningar och kunna komma med svar på de många frågor som ställs,
            till exempel i det här fallet. Men det har regeringen valt att
            inte göra.
          </note>
          <note type="speaker">
            Anf. 60 MIKAEL OSCARSSON (kd) replik:
          </note>
          <note>
            Herr talman! När Per Bolund får chansen att tala om vad det är
            för gränsdragningar som har efterfrågats i katalogen blir han
            svarslös. När han ska berätta om de initiativ som har tagits av
            den förra regeringen nämner han utredningar. Det är det enda det
            blev, och det duger inte mycket till.
          </note>
          <note>
            Detta är konkret. Det är någonting som företagare efterfrågar.
            Vi vet att osund konkurrens är något av det mest skadliga man
            kan tänka sig. Det är någonting som hindrar tillväxt och företagsamhet.
            Den lagstiftningen vill nu Per Bolund och hans parti, Miljöpartiet,
            fördröja. Det tycker jag är beklagligt, men vi kan konstatera
            att det är på det viset.
          </note>
          <note type="speaker">
            Anf. 61 KENT PERSSON (v) replik:
          </note>
          <note>
            Herr talman! Det var intressant att lyssna till en företrädare
            för det parti som säger sig representera verklighetens folk. Var
            det 3,4 procent i den senaste opinionsmätningen? Det är ju ett
            verkligt stöd.
          </note>
          <note>
            Mycket av de politiska erfarenheter jag har från den kommunala
            verksamheten utgår från att jag träffar alla sorters företagare,
            sociala företag, kooperativa företag, ideella organisationer,
            fackföreningsrörelser och så vidare. Det har ingått under de tolv
            år som jag har varit kommunalråd.
          </note>
          <note>
            Om Mikael Oscarsson över huvud taget har lyssnat på tidigare
            diskussioner måste det väl ändå ha varit uppenbart att vi i oppositionen
            här tydligt har sagt att vi vill ha en ordning där man klargör
            vad som är förenligt eller inte förenligt med detta. När Mikael
            Oscarsson går ut och slår vilt omkring sig visar det på bristande
            respekt för den diskussion som har förts. Liselott Hagberg var
            uppe här tidigare. Jag begärde ingen replik, och jag vill nu berömma
            det anförandet. Det var sakligt, intressant och värt att diskutera
            till skillnad mot detta anförande.
          </note>
          <note>
            Jag har en fråga till Mikael Oscarsson: Vad är försvarbart från
            allmän synpunkt? Det är ändå det som är frågan i debatten. Det
            är också det som Stockholms tingsrätt eller Marknadsdomstolen
            ska ta ställning till.
          </note>
          <note type="speaker">
            Anf. 62 MIKAEL OSCARSSON (kd) replik:
          </note>
          <note>
            Herr talman! Kent Persson säger sig vara ute och träffa verklighetens
            folk. Han träffar folk i olika sammanhang. Men det är tydligt
            att han inte får med sig budskapet att den osunda konkurrensen
            är ett rejält och stort problem.
          </note>
          <note>
            Det är tragiskt att han inte får med sig det budskapet utan i
            stället är med och bromsar en utveckling som gör att vi får ett
            klarare rättsligt läge. Som det är nu är det väldigt oklart. Det
            är också en tandlös lagstiftning.
          </note>
          <note>
            Nu får vi någonting som jag tror kommer att fungera mycket bättre
            och som kommer att fylla ett behov.
          </note>
          <note type="speaker">
            Anf. 63 KENT PERSSON (v) replik:
          </note>
          <note>
            Herr talman! Jag kan konstatera att Stockholms tingsrätt inte
            delar Mikael Oscarssons bedömning. De anser inte att propositionen
            behövs. De anser vidare att det redan nu finns en lagstiftning
            som klart och tydligt reglerar vad som kan sägas vara förenligt
            med detta utifrån allmän synpunkt. Det är konkurrenslagen, kommunallagen
            och EG-rätten och även en del annan lagstiftning.
          </note>
          <note>
            Men det är klart; det är ju bara Stockholms tingsrätt som säger
            detta. Mikael Oscarsson har tydligen större och bättre juridiska
            kunskaper än vad Stockholms tingsrätt har trots att det är den
            instans som ska göra bedömningen av vad som är förenligt med lagen
            och försvarbart från allmän synpunkt.
          </note>
          <note>
            Om nu inte Stockholms tingsrätt kan göra det borde väl Mikael
            Oscarsson här i kammaren kunna förklara detta för oss andra, dödliga,
            som inte begriper vad försvarbart från allmän synpunkt är för
            något. Det vore intressant att få veta det, för det är detta diskussionen
            handlar om. Det handlar inte om huruvida vi ska ha ordning och
            reda, utan om att ge någon form av vägledning för att de rättsliga
            instanserna sedan ska kunna bedöma frågan.
          </note>
          <note type="speaker">
            Anf. 64 MIKAEL OSCARSSON (kd) replik:
          </note>
          <note>
            Herr talman! Jag vill påminna Kent Persson om vad Konkurrensverket
            har sagt. De har gett grönt ljus. De säger att rättsläget för
            den kommunala kompetensen inte kommer att rubbas av den föreslagna
            konfliktlösningsregeln. Jag tycker att det är svart på vitt, och
            någonting som jag nöjer mig med.
          </note>
          <note type="speaker">
            Anf. 65 BÖRJE VESTLUND (s) replik:
          </note>
          <note>
            Herr talman! Mikael Oscarsson är den sista talaren i denna debatt.
            Ända tar han upp och säger saker som inte har uttalats i debatten
            över huvud taget. Det gäller till exempel frågan om hotellen.
            Vi har inte diskuterat några hotell under den här debatten såvitt
            jag känner till. Jag tror inte att vi har nämnt det vid något
            annat tillfälle heller. Däremot tog Konkurrensverket upp just
            hotellfrågan när de var i utskottet. Men vi har inte pratat om
            några hotell. Jag tycker att Mikael Oscarsson för en väldigt antiintellektuell,
            ointelligent och framför allt rätt dum debatt i det här sammanhanget.
            Detta handlar bara om att slå in någonting som egentligen inte
            finns, Mikael Oscarsson.
          </note>
          <note>
            Det var jättebra att Konkurrensverket kom upp, för jag har inte
            kommenterat det tidigare. Det är fantastiskt att Mikael Oscarsson
            orkar citera en hel mening. Jag är imponerad av det. Vi brukar
            försöka att sammanfatta och dra slutsatser av det. Även Konkurrensverket,
            Svenskt Näringsliv och Företagarna säger att det finns ett problem
            med den här lagstiftningen, och det är att det finns väldigt lite
            vägledning.
          </note>
          <note>
            Det pratas om kataloger. Ingen har pratat om någon katalog tidigare.
            Vi har pratat om sedvanlig svensk vägledning i form av förarbeten,
            och de är väldigt bristfälliga i det här sammanhanget. Det är
            viktigt att man får en sådan här vägledning för att man ska kunna
            bedöma detta. Det gäller framför allt i de tveksamma fallen. Jag
            har aldrig sagt att ett dagcenter måste stänga, men däremot får
            man kanske sluta med försäljningen. Är det rimligt? Det är frågan
            i den här debatten och ingenting annat.
          </note>
          <note type="speaker">
            Anf. 66 MIKAEL OSCARSSON (kd) replik:
          </note>
          <note>
            Herr talman! Börje Vestlund har det inte lätt i dag. Först blir
            han upprörd över att hans lunchrast blir försenad, och sedan blir
            han upprörd över mitt anförande och över att jag har fräckheten
            att ta upp hotell och ställa den enkla frågan om det verkligen
            kan sägas vara en del av kommunernas kärnverksamhet. Det verkar
            vara tufft i dag för Börje Vestlund.
          </note>
          <note>
            I en annan replikväxling undrade han varför ingenting har skett.
            Ni har haft tre år på er, sade han, och två år på er att agera.
            Men kära nån, ditt parti hade tolv år på sig, Börje Vestlund,
            och det hände ingenting.
          </note>
          <note type="speaker">
            Anf. 67 BÖRJE VESTLUND (s) replik:
          </note>
          <note>
            Herr talman! Det fanns en skillnad, Mikael Oscarsson. Mikael
            Oscarssons parti och alliansen sade att det var en prioriterad
            fråga att få en sådan här lagstiftning på plats. Det är en viss
            skillnad. Det har vi aldrig uttalat. Vi har sagt att det är viktigt,
            men vi har inte sagt att det är en prioriterad fråga.
          </note>
          <note>
            I övrigt kan vi säga att det inte är särskilt mycket som har
            hänt på näringspolitikens område under den här mandatperioden
            heller.
          </note>
          <note>
            Jag tycker faktiskt att det är lite tramsigt att diskutera detta.
            Jag sade bara att om man fortsätter att ställa frågor i sista
            repliken tänker jag begära ytterligare två minuter, vilket kan
            innebära att lunchrasten blir försenad. Jag är inte ett dugg oroad
            över min egen lunchrast. Jag tycker att det är en tramsig debatt
            som Mikael Oscarsson håller på med.
          </note>
          <note>
            Det gör oss ganska upprörda när man tar upp en sådan sak som
            hotellen. I nio fall av tio är det ingen fråga för en kommun.
            Men i undantagsfall, för att över huvud taget kunna ha någon övernattningsverksamhet
            på en ort, kan det finnas skäl för det. Det är detta som inte
            är riktigt klart i den här lagstiftningen.
          </note>
          <note>
            Jag tycker att företrädarna för Konkurrensverket var väldigt
            tydliga och bra när de var i utskottet. De hade ungefär den uppfattning
            som jag ger uttryck för här.
          </note>
          <note>
            Jag tycker inte att det är en värdig debatt när den förs på det
            sätt som Mikael Oscarsson gör i dag. Det är inte så, som Mikael
            Oscarsson hävdar, att alla remissinstanser som har sagt ja inte
            samtidigt har riktat kritik mot att rättsvägledningen är ett problem.
            Nästan alla remissinstanser har uttalat detta.
          </note>
          <note>
            Sedan tramsas det om en katalog. Ingen har pratat om en katalog.
            Vi pratar om förarbeten. Det förekommer i så gott som all lagstiftning,
            men det kanske inte Mikael Oscarsson har observerat. I så fall
            rekommenderar jag att han går en kurs i grundläggande juridik.
          </note>
          <note type="speaker">
            Anf. 68 MIKAEL OSCARSSON (kd) replik:
          </note>
          <note>
            Herr talman! Det är väldigt intressant för oss, för dem som lyssnar
            och för dem som tittar på tv just nu att få en inblick i socialdemokratisk
            terminologi. Om någonting är viktigt, som Börje Vestlund säger
            om konkurrens, kan det betyda att man gör en utredning men man
            behöver inte agera. Men är det en prioriterad fråga är det tillräckligt
            viktigt för att det ska hända någonting och bli en verklighet
            i stället för att det bara blir utredningar och att man talar
            om det.
          </note>
          <note>
            Det är ganska fascinerande att höra dig, Börje Vestlund, tala
            om en tramsig debatt. Jag ska tala om för dig att det här inte
            är någon tramsig debatt. Det här är någonting som dessa 33 000
            småföretagare efterfrågar. Det är inte trams för dem. För dem
            är det blodigt allvar. Jag hoppas och tror att detta kommer att
            visa sig vara något som öppnar för företagsamhet. Vi behöver nya
            arbetstillfällen och mer företagsamhet. Detta har varit ett hinder.
            Det vet vi, Börje Vestlund. Ni pratade om det, men vi agerar,
            och det ska vi fortsätta att göra.
          </note>
          <note>
            Överläggningen var härmed avslutad.
          </note>
          <note>
            15 § Transportstyrelsens verksamhet inom körkorts- och yrkestrafikområdet
          </note>
          <note>
            Föredrogs
          </note>
          <note>
            Förste vice talmannen konstaterade att ingen talare var anmäld.
          </note>
          <note>
            16 § Stabilitetsavgift
          </note>
          <note>
            Föredrogs
          </note>
          <note type="speaker">
            Anf. 69 ULLA ANDERSSON (v):
          </note>
          <note>
            Herr talman! Vänsterpartiet menar att skattebetalarna inte ska
            behöva betala för bankernas bristande ansvar och inte heller för
            bankernas skydd. Vi tror att en stor majoritet av svenska folket
            också tycker det. Därför är det beklagligt att vi som vänsterparti
            är det enda parti som föreslår en sådan ordning, det vill säga
            att skattebetalarna inte ska behöva betala för bankernas bristande
            ansvar eller skydd.
          </note>
          <note>
            Jag var tydlig med att det är bra med en avgift, som regeringen
            föreslår. Bankerna ska själva betala sina skyddssystem. Det borde
            vara det enda rimliga, men så är det inte.
          </note>
          <note>
            Regeringen föreslår att också skattebetalarnas 15 miljarder ska
            ingå i den här fonden. Dessutom kommer inte den här fondens slutliga
            summa att motsvara eventuella kostnader för en ny finans- eller
            bankkris. Då står skattebetalarna ändå där med slutnotan. Bankerna
            har dessutom råd att betala det här skyddet själva. De tjänar
            nämligen multum på statens skydd genom att de får tillgång till
            billigare krediter.
          </note>
          <note>
            Herr talman! En viktig bakgrund till den här finanskrisen är
            just att systemviktiga banker inte tillåts gå omkull. Staterna
            garanterar deras förluster eftersom man menar att effekterna för
            samhället blir så stora om de här bankerna eller instituten går
            omkull. Därför har stater, även Sverige, implicit eller numera
            explicit uttalat att de avser att gå in med skattebetalarnas pengar
            för att förhindra att de här bankerna eller instituten går omkull.
          </note>
          <note>
            Man socialiserar alltså förlusterna och privatiserar vinsterna.
            Det måste vara världens bästa affärsidé att driva affärsbank.
            Man kan plocka hem vinsterna men behöver inte stå för vare sig
            förlusterna eller konsekvenserna. Och det ska kallas den fria
            marknaden. Snacka om humbug!
          </note>
          <note>
            De statliga garantierna leder till en förvriden incitamentsstruktur
            som innebär att bankerna har starka incitament att bli så stora
            att de blir systemhotande. Storbankernas statliga garantier medför
            att de kan ta högre risker i syfte att öka sina marknadsandelar.
            Swedbanks och SEB:s agerande i de baltiska länderna är tydliga
            exempel på detta.
          </note>
          <note>
            De statliga garantierna innebär att systemviktiga institut och
            banker får låna billigare än andra eftersom alla vet att de har
            staten i ryggen. Deras tillgång till krediter blir alltså billigare.
            De granskas dessutom mindre av investerare eftersom även investerarna
            vet att staten finns där om det går snett. På så sätt upprätthålls
            ett system med kasinoekonomi där bonussystem ses som normalt.
            Den höga riskbenägenheten och spekulationen kan rulla på. I stället
            för att riskerna ska spridas så ökar de.
          </note>
          <note>
            Förutom det snedvrids också konkurrensen eftersom vissa institut
            och banker får tillgång till billigare kapital. Det kan inte fortgå,
            för då kommer vi snart att stå här igen med en ny finanskris,
            en ny bankkris eller någon annan form av kris. De kommer och går.
            Det är bara namnen och formerna för krisen som byts.
          </note>
          <note>
            Det behövs alltså regeländringar eller andra ägarformer för att
            komma till rätta med problemet. Vi menar att antingen ska konkurrensreglerna
            ändras så att bankernas storlek begränsas, det vill säga att de
            inte tillåts bli så stora att de blir systemviktiga, eller, om
            man nu menar att vi ska ha stora systemviktiga institut som inte
            kan gå omkull och som ska garanteras med skattebetalarnas pengar,
            ska skattebetalarna äga instituten så att de också kan ta ansvar
            för deras verksamhet och ta del av deras vinster.
          </note>
          <note>
            Nu föreslår regeringen att en avgift ska införas. Det menar vi
            är bra, men vi menar också att de banker som åtnjuter det här
            skyddet själva ska finansiera hela fonden.
          </note>
          <note>
            De 15 miljarder som staten redan har avsatt menar vi därför bör
            återbetalas snarast till skattebetalarna. Vi menar att det är
            orimligt att skattebetalarna ska betala för storbankernas överdrivna
            risktagande. Vi föreslår i stället att bankerna ska betala en
            högre avgift, och det har de råd med, som jag sade tidigare.
          </note>
          <note>
            I Svenska Dagbladet kunde vi i april i år läsa att tio direktörer
            har 1 400 miljoner kronor i pension. Men avtalen motsvarar mer
            än så. Går man igenom samtliga avtal som SEB och Handelsbanken
            har tillsammans ser man att de motsvarar 3,4 miljarder kronor.
            Storbankerna har också stora bonusutbetalningar. Till exempel
            har Nordea avsatt 2,3 miljarder i år och SEB 1,5 miljarder. Skulle
            vi lägga ihop vinsterna och utdelningarna de senaste åren blir
            summan oerhört stor.
          </note>
          <note>
            Bankerna har på alla sätt visat, bland annat genom att avsätta
            miljardbelopp till bonusutbetalningar och pensionsavtal, att de
            har råd med en högre avgift till Stabilitetsfonden. Därmed blir
            det än mer tydligt att inte skattebetalarna ska behöva gå in med
            några pengar, utan de bör betalas tillbaka snarast möjligt.
          </note>
          <note>
            Herr talman! Regeringen anser att alla banker och institut ska
            betala samma avgift oavsett riskbenägenhet eller om de anses vara
            systemviktiga eller ej. På så sätt behöver inte de mest riskbenägna
            bankerna betala för de stora risker de faktiskt utsätter samhällsmedborgarna
            för, och då dämpas inte heller riskbenägenheten.
          </note>
          <note>
            Vänsterpartiet menar att de banker och institut som inte anses
            vara systemviktiga, till exempel lokala sparbanker, inte ska behöva
            betala den här avgiften för ett skydd som de inte kommer att kunna
            använda. Jag menar till exempel att Sparbanken i Piteå eller Sparbanken
            i Hudiksvall inte ska behöva betala en avgift för att storbankerna
            inte kan ta ansvar för sitt beteende till exempel i Baltikum eller
            Ukraina.
          </note>
          <note>
            Herr talman! Jag ska försöka sammanfatta Vänsterpartiets ståndpunkter.
            Vi föreslår alltså som enda parti att skattebetalarnas 15 miljarder
            ska betalas tillbaka snarast, att avgifterna ska vara kopplade
            till bankers eller instituts riskbenägenhet och att banker och
            institut som inte kan nyttja skyddet inte heller ska behöva betala
            för det. Vi föreslår dessutom att en parlamentarisk utredning
            ska tillsättas för att ta ett samlat grepp över regleringen av
            den finansiella sektorn. Det borde vara ett samhälleligt ansvar
            att se till att vi inte står här igen om tio år med en ny kris
            på halsen. Det är dags att ta ett samlat politiskt ansvar. Därmed
            yrkar jag bifall till reservationerna 1 och 2, herr talman.
          </note>
          <note>
            I detta anförande instämde Hans Linde (v).
          </note>
          <note type="speaker">
            Anf. 70 LARS ELINDERSON (m):
          </note>
          <note>
            Herr talman! Jag var egentligen inte förberedd på en verklig
            debatt i den här frågan, bland annat eftersom frågan behandlades
            i sak för ett år sedan och enigheten var mycket stor när vi då,
            i samband med att vi tog ställning till Stabilitetsfondens införande,
            i princip också var eniga om behovet av en sådan här fond.
          </note>
          <note>
            Propositionen är en följd av den proposition som vi antog för
            ett år sedan om lagen om stöd till kreditinstitut. Den innefattar
            en tillfällig åtgärd, nämligen en avgift till kreditinstitut som
            uppgår till 39 promille av institutens balansomslutning per år,
            vilket i dagens läge innebär ungefär 2,6 miljarder kronor per
            år i avgift från samtliga banker.
          </note>
          <note>
            Under åren 20092010 föreslår dock regeringen att avgiften ska
            sättas ned till hälften. Avsikten är att fonden om 15 år ska uppgå
            till 2 ½ procent av bruttonationalprodukten.
          </note>
          <note>
            Som sagt hade jag inte väntat mig någon större debatt eftersom
            vi antog lagen för ett år sedan med stor enighet. Visserligen
            föreslog Vänsterpartiet i en motion att en särskild finanskommission
            skulle tillsättas, men frågan om hur den beslutande Stabilitetsfonden
            skulle finansieras diskuterades inte alls.
          </note>
          <note>
            Vid behandlingen av den här propositionen, som handlar om finansiering
            av Stabilitetsfonden, har visserligen Vänsterpartiet en reservation
            i fem punkter, men den är ganska allmänt hållen och står inte
            i proportion till de mer ideologiskt och agitatoriskt inriktade
            synpunkter som Ulla Andersson framförde här i talarstolen nyss.
          </note>
          <note>
            Jag ber därför om ursäkt, herr talman, om mitt anförande blir
            något längre än de anmälda fyra minuterna. Vi har ju en regel
            att 50 procents överskridande av den talartid som man har anmält
            ger en anmärkning. Jag ber om eftergift för detta.
          </note>
          <note>
            Jag har en viss förståelse, och det sade jag också i finansutskottet,
            för flera av de synpunkter som Ulla Andersson och Vänsterpartiet
            framför i sin reservation. Det ligger en poäng i att avgiften
            till Stabilitetsfonden ska avspegla de risker som olika finansinstitut
            är exponerade för, inte bara de risker som finansinstituten utgör
            för den finansiella stabiliteten utan också de risker som enskilda
            finansinstitut är exponerade för. Det är inte bara storleken som
            styr de riskerna. Det finns också skäl att diskutera vilka banker
            och finansiella institut som ska omfattas av avgiften och stödåtgärderna.
          </note>
          <note>
            Båda de här frågorna hänger ihop, och regeringen säger i propositionen
            att man ska se över möjligheterna att utforma en så kallad riskdifferentierad
            avgift och att man senast under 2011 kommer att återkomma med
            förslag i en sådan riktning tillsammans med ett antal andra överväganden
            som bland annat gäller internationell harmonisering av reglerna
            och frågan om utländska banker.
          </note>
          <note>
            Däremot har jag svårare att hänga med i de svängar som Ulla Andersson
            tar ut i sitt anförande, framför allt när det gäller resonemanget
            om att finansieringen av Stabilitetsfonden helt ska ligga på de
            stora, systemviktiga bankerna och att staten inte alls ska ta
            någon del av ansvaret för den finansiella stabiliteten.
          </note>
          <note>
            Den vanligaste definitionen av risk är att det är ett mått på
            de negativa konsekvenserna av framtida händelser. De risker som
            banker utsätts för är av olika slag. Den viktigaste risk som en
            bank utsätts för är att den lånar ut pengar till någon som visar
            sig inte kunna betala tillbaka och att säkerheten inte täcker
            bankens åtagande. Anledningen till kreditrisk behöver inte vara
            att bankerna har missat i sin kredithantering. Det finns också
            mängder av externa faktorer som styr bankernas riskhantering.
          </note>
          <note>
            All finansiell riskhantering syftar till att skydda bankens inlåning
            genom att gardera sig mot eller skapa system för att förhindra
            kreditförluster och ytterst bankens eget kapital.
          </note>
          <note>
            Vad är det då för negativa konsekvenser och framtida händelser
            som innebär risk för bankens kunder och därmed bankens utlåning?
            Är det bara slarvig kreditgivning, spekulativa placeringar eller
            kortsiktighet som avgör en banks riskprofil? Nej, naturligtvis
            är det inte så. Också makroekonomiska förhållanden påverkar bankerna,
            såsom valutafluktuationer och statens situation när det gäller
            den ekonomiska stabiliteten. Om staten driver upp räntorna på
            grund av en hög statlig upplåning påverkar det även kundernas
            betalningsförmåga.
          </note>
          <note>
            Förekomsten av finansiella bubblor som orsakas av den ekonomiska
            politiken påverkar också kundernas betalningsförmåga. Därför är
            det naturligtvis rimligt att staten är med och finansierar uppbyggnaden
            av Stabilitetsfonden.
          </note>
          <note>
            Det är inte heller bara de stora bankerna som har nytta av finansiell
            stabilitet. Alla finansiella institut, icke-finansiella företag
            och enskilda drabbas av finanskrisen. Däremot är det ytterst viktigt
            att regeringen återkommer med förslag till differentierade avgifter
            som tar hänsyn till olika finansiella instituts risker och inte
            snedvrider konkurrensen mellan olika banker.
          </note>
          <note>
            Vi har i Sverige ganska små banker. Om vi ser på vårt näringsliv
            i övrigt har vi ganska stora företag i förhållande till andra
            länder. Vi är mer exportberoende än andra länder är. Därför är
            inte bara stora banker systemviktiga, utan också stora företag
            är systemviktiga. Det måste finnas en balans mellan vår finansiella
            marknad och storleken på våra företag. Därför är det inte bara
            storleken på enskilda banker som är avgörande för vilken risk
            de utgör för den totala samhällsekonomin.
          </note>
          <note>
            Jag yrkar bifall till förslaget i utskottets betänkande och ber
            om ursäkt, herr talman, för att jag överskridit min anmälda talartid
            med mer än 50 procent.
          </note>
          <note type="speaker">
            Anf. 71 ULLA ANDERSSON (v) replik:
          </note>
          <note>
            Herr talman! Jag använde inte hela min talartid, så Lars Elinderson
            kan få lite av mig!
          </note>
          <note>
            Vänsterpartiet har som enda parti tagit fram en rapport om vad
            som behöver göras för att förhindra en ny kris nationellt och
            internationellt. Vi har lagt fram en rad förslag såväl i vår vårmotion
            som i den motion vi lade fram nu i höstas som svar på regeringens
            budgetproposition. Vi har som enda parti föreslagit åtgärder på
            den här propositionen, och vi har drivit på i debatten och föreslagit
            en rad olika åtgärder.
          </note>
          <note>
            En av anledningarna, den fundamentala anledningen, till att krisen
            har uppstått är att samhället har dragit sig tillbaka, att samhället
            har dragit sig undan sitt ansvar och låtit marknaden sköta sig
            själv. Det ser man i utformningen av de regelverk och direktiv
            som kommer från EU. De är i hög grad utformade av marknaden själv.
            Det ser vi också här hemma, där Mats Odells tillsatta råd består
            av finansmarknadens egna aktörer. Det är en av orsakerna. Självklart
            vill inte de som har pengar att tjäna på ett system att det förhindras
            eller regleras på ett sådant sätt att det inskränker deras möjligheter
            att tjäna dessa pengar.
          </note>
          <note>
            En av orsakerna är, precis som jag sade tidigare, att vi har
            så stora banker som får statliga garantier. Jag tror att Lars
            Elinderson delar den bild jag gav av vad det ger för fördelar
            för de instituten och att de på så vis kan fortsätta med sin riskbenägenhet
            men också att konkurrensen snedvrids.
          </note>
          <note>
            Vi kan också se det genom de risker man tar och genom den handel
            som pågår, där de stora aktörerna inte riktigt alltid själva vet
            vad de handlar med. Det är därför vi står här i dag och diskuterar
            nya regelverk, till exempel för derivathandeln, som är väldigt
            ogenomskinlig och består av spekulation kring upp- och nedgång
            av priser och får stor påverkan på samhället.
          </note>
          <note>
            Vi menar att medborgarna inte ska behöva betala det här utan
            att bankerna ska betala det själva. Jag tycker att det är konstigt
            att inte fler partier står bakom det. Det kanske Lars Elinderson
            kan förklara.
          </note>
          <note type="speaker">
            Anf. 72 LARS ELINDERSON (m) replik:
          </note>
          <note>
            Herr talman! Jag tycker att det är en rimlig princip även i det
            här sammanhanget att den som står för riskerna också är den som
            ska betala avgifterna. Men det innebär inte att enbart vissa aktörer
            på den finansiella marknaden står för de risker som vi drabbas
            av. Hela finanskrisen har genererats av osäkerhet i hur man värderar
            finansiella instrument som verkar över hela landet. De har inte
            sitt ursprung eller sin uppkomst här i Sverige, utan detta beror
            på svårigheter att reglera och beräkna risker med olika typer
            av finansiella instrument som behövs för att garantera utlåning
            till bankernas kunder.
          </note>
          <note>
            Det är i verkligheten så att de här finansiella instrumenten,
            derivat, men också andra typer av instrument, är till för att
            öka likviditeten i det finansiella systemet och ge möjlighet också
            till dig och mig att låna pengar när vi ska finansiera bilköp
            eller husköp eller om vi behöver det för andra ändamål. Hela banksystemet
            kan inte finansieras enbart på kortsiktig inlåning på lönekonton
            eller sparkonton i bankerna, utan det förutsätter även en handel
            med finansiella instrument.
          </note>
          <note>
            Självklart måste det här regleras. Vi har lärt oss att den här
            typen av instrument är svårare att beräkna risk i, i synnerhet
            när man får stora makroekonomiska obalanser.
          </note>
          <note>
            Nu pågår en runda runt om i världen för reglering av finansmarknaden.
            Vi kan inte reglera den svenska finansmarknaden isolerat. Vi måste
            förlita oss på internationellt harmoniserade regler som påverkar
            också den svenska finansmarknaden. Annars riskerar vi att helt
            slås ut när det gäller finansiering av svenskt näringslivs investeringar
            och verksamhetsbehov.
          </note>
          <note type="speaker">
            Anf. 73 ULLA ANDERSSON (v) replik:
          </note>
          <note>
            Herr talman! Lars Elinderson delar tydligen min uppfattning att
            det inte är skattebetalarna som ska stå för fiolerna. Ändå stöder
            Lars Elinderson regeringens proposition, där man skriver att de
            15 miljarderna ska ingå i fonden i stället för att de ska betalas
            tillbaka till skattebetalarna. Jag tycker att det är en orimlig
            ordning.
          </note>
          <note>
            Jag menar också att det är en orimlig ordning att fonden inte
            får en tillräckligt stor summa, en volym, så att den täcker kostnaden
            för en finanskris eller en ny bankkris. Då innebär det både att
            skattebetalarnas pengar går in i fonden och att skattebetalarna
            återigen om en kris kommer får gå in med nya skattemedel. Det
            är en helt orimlig ordning. Så kan vi inte ha det.
          </note>
          <note>
            Den ökade riskbenägenheten och handeln med de olika produkterna
            visar att finanssektorn får ta för stor del av samhällsekonomin
            och inte kan ta det ansvar det har inneburit. Annars skulle vi
            inte stå här och prata om det här i dag.
          </note>
          <note>
            Jag menar att vi som enskild stat visst ska kunna reglera i större
            utsträckning än andra länder gör. Vi har sett konsekvenserna av
            det som sker i dag och måste ta någon form av ansvar för att förhindra
            att det sker igen. Då kan vi göra vad vi kan här och visa att
            vi kanske kan gå före och därmed få andra att komma efter. Men
            vi kanske inte heller vill att bankerna ska bli så enormt stora
            att de får dessa effekter på vår samhällsekonomi. Vi betalar alla
            kostnader för det i dag i form av en kraftigt ökad arbetslöshet
            och att livskraftiga företag går omkull på grund av att de inte
            får tillgång till krediter och så vidare.
          </note>
          <note>
            Det är ett högt spel vi spelar, och någon gång måste vi ta ett
            samhälleligt ansvar och sätta stopp för det. Den tiden borde redan
            ha varit här. Jag hoppas att fler inser det.
          </note>
          <note>
            Men till att börja med kan vi se till att dessa pengar går tillbaka
            till skattebetalarna. Det är 15 miljarder, vilket är rätt mycket
            pengar.
          </note>
          <note type="speaker">
            Anf. 74 LARS ELINDERSON (m) replik:
          </note>
          <note>
            Herr talman! Den ultimata effekten av en finanskris måste skattebetalarna,
            låntagarna och medborgarna ta i form av att man förlorar pengar
            själv, att man får ta det över skattsedeln eller att man förlorar
            jobbet.
          </note>
          <note>
            Syftet med fonden är att stabilisera finansmarknaden. Då ska
            också de som löper risken, eller snarare de som är med och påverkar
            finansmarknadens stabilitet, vara med och på olika sätt solidariskt
            finansiera uppbyggnaden av fonden. Det är inte bankerna själva
            som är orsaken till den finansiella instabiliteten, utan det finns
            också makroekonomiska och politiska faktorer som styr den finansiella
            stabiliteten. Därför är det rimligt, precis på samma sätt som
            kommunerna har ansvar för att finansiera brandkåren, att staten
            ska ha medansvar för att finansiera den här typen av stabilitetsfonder.
          </note>
          <note>
            Överläggningen var härmed avslutad.
          </note>
          <note>
            17 § Internationell samverkan
          </note>
          <note>
            Föredrogs
          </note>
          <note type="speaker">
            Anf. 75 HANS LINDE (v):
          </note>
          <note>
            Herr talman! Vi har att diskutera betänkandet UU1 om utgiftsområde
            5, Internationell samverkan. En samlad rödgrön opposition har
            i reservationen krävt att anslaget till freds- och forskningsinstitutet
            Sipri förstärks med 6 miljoner. För ett år sedan, när den borgerliga
            regeringen aviserade den nedskärning på 6 miljoner som Sipri genomgått
            under det gångna året, protesterade vi från den samlade rödgröna
            oppositionen. Vi har därför i dag valt att reservera oss och kräva
            att de pengar som den borgerliga regeringen tagit från Sipri återförs
            till institutet.
          </note>
          <note>
            6 miljoners skillnad på ett av de mindre utgiftsområdena kan
            tyckas som en petitess i den samlade budgeten. Men dessa 6 miljoner
            säger ganska mycket om vilken roll vi vill att Sverige ska spela
            i världen, hur vi vill att vårt land ska samverka internationellt.
          </note>
          <note>
            Vårt land må vara litet, men vårt välstånd, vår alliansfrihet
            och vår avsaknad av kolonial historia ger oss möjlighet att spela
            en avgörande roll internationellt. Världen är i stort behov av
            länder som konsekvent står upp för fred, nedrustning och mänskliga
            rättigheter oavsett var och av vem freden och friheten hotas.
          </note>
          <note>
            Sverige skulle kunna vara ett sådant land. Norge har visat genom
            sitt engagemang i arbetet med att förbjuda klustervapen hur ett
            litet land kan göra stor skillnad. Samma fråga visar också med
            önskvärd tydlighet på den borgerliga regeringens totalt bristande
            engagemang för nedrustningsfrågorna. Först valde man att förhala
            processen när det gällde ett förbud mot klustervapen, och man
            har fortfarande inte valt att ratificera konventionen om förbud
            mot klustervapen. Just i detta nu väntar vi på svar från utrikesminister
            Carl Bildt på en skriftlig fråga från mig själv om Sverige kommer
            att ratificera konventionen innan nästa val.
          </note>
          <note>
            För att göra skillnad internationellt krävs det både kunskap
            och information. Vänsterpartiet anser därför, precis som den samlade
            oppositionen, att Sipri som internationellt erkänt och oberoende
            freds- och forskningsinstitut bedriver ett arbete som är av avgörande
            vikt. Genom sin årsbok, sin hemsida, sina konferenser med mera
            bedriver man ett aktivt arbete runt freds- och nedrustningsfrågor
            som inte kan underskattas.
          </note>
          <note>
            Sipri besökte utrikesutskottet inför förra årets budgetdebatt
            där den borgerliga regeringen hade aviserat nedskärningar på 6
            miljoner. Man redovisade då att de planerade neddragningarna äventyrade
            åtminstone delar av deras verksamhet och skapade en stor oro bland
            de anställda inför framtiden.
          </note>
          <note>
            Sipris arbete har knappast om vi ser oss ut över världen minskat
            i betydelse. I dag ser vi tyvärr i allt större delar av världen
            en risk för militär upprustning. Även i vårt eget närområde finns
            denna överhängande risk för militär upprustning genom den dragkamp
            vi ser i Europa mellan Ryssland på ena sidan och Nato på andra
            sidan. Vi ser det i såväl södra Östersjön som i Barentsregionen.
            Denna upprustning har vi redan sett konsekvensen av genom det
            sorgliga kriget i Kaukasus förra sommaren.
          </note>
          <note>
            Att EU nu i dagarna dessutom blivit klart med Lissabonfördraget,
            där man slår fast att medlemsstaterna förbinder sig att gradvis
            förbättra sin militära kapacitet, minskar knappast behovet av
            oberoende och seriös forskning runt freds- och nedrustningsfrågor.
            Därför vill jag yrka bifall till oppositionens reservation.
          </note>
          <note type="speaker">
            Anf. 76 BODIL CEBALLOS (mp):
          </note>
          <note>
            Fru talman! Utgiftsområde 5 är ett område där majoritet och opposition
            är relativt eniga om fördelningen av resurser. Det är egentligen
            bara just när det handlar om Sipri som vi har olika uppfattning,
            åtminstone i årets budget. Hans Linde har tagit upp många av de
            viktiga frågor som jag också skulle kunna tänka mig att prata
            om. Jag kommer att gå in lite mer på djupet i hur det ser ut för
            Sipris verksamhet.
          </note>
          <note>
            Först vill jag ge några återblickar. Miljöpartiet är ett parti
            som bildades 1981 och som alltid har stått fredsrörelsen nära.
            Självklart är freds- och konfliktforskning samt säkerhetsforskning
            ett område som vi värnar. Vi tycker att det är viktigt att Sverige
            har kvar den goda profil som vi har haft och har i frågorna också
            i fortsättningen.
          </note>
          <note>
            I går tittade jag på Sipris hemsida. Där kan man se att det pågick
            16 aktiva större väpnade konflikter under 2008. Som en liten parentes
            i det hela kan jag berätta att Burundi är ett av dessa länder.
            Det är också ett land dit vi för någon månad sedan skickade tillbaka
            ett antal asylsökande. Jag har följt dem, och jag håller kontakt
            med dem så gott som dagligen. Det första som hände var att de
            flydde vidare till Rwanda, och nu har de flytt vidare till Uganda
            där de försöker nå fram till UNHCR för att bli registrerade som
            flyktingar. De utvisades till ett land som enligt Sipri och många
            andra bedömare faktiskt inte är särskilt riskfritt.
          </note>
          <note>
            För några år sedan tog vi ett antal miljoner från Sipris verksamhet.
            Miljöpartiet protesterade redan då. Jag fick ett telefonsamtal
            från Sipri där de tackade för att vi hade uppmärksammat frågan.
            De sade att de nog skulle klara sig ändå det året genom att få
            in externa medel. De hade redan utlovats externa medel.
          </note>
          <note>
            Förra året hade vi, precis som Hans tog upp, Sipri på besök i
            utskottet. De berättade då hur deras verksamhet faktiskt kan drabbas
            av de nedskärningar som sker. Följden av nedskärningarna är naturligtvis
            att mycket mer måste göras i uppdragsform. Det leder till att
            den övriga kontinuerliga verksamheten analys- och forskningsarbetet
            i stället får stryka på foten. Jag menar inte att uppdragsarbetet
            är oviktigt. Till exempel antar jag att den rapport som UD beställde
            om flygtransportföretag var ett sådant uppdragsarbete som det
            ges externa medel för fast genom UD. Flygtransportföretagen bidrar
            till att stimulera konflikt- och krigsekonomier samtidigt som
            de tjänar pengar på humanitära flygningar av nödhjälp. Det är
            bra att UD har beställt en sådan rapport så att vi har fått det
            belyst. Det är inte acceptabelt att sådana företag anlitas av
            några myndigheter i världen. Om inte uppdraget hade funnits att
            utreda frågan hade det förmodligen inte blivit gjort.
          </note>
          <note>
            Uppdragsverksamhet är naturligtvis positiv. Externa medel till
            Sipri är positivt. Det är bra om Sipri kan få ännu mer externa
            medel till sin verksamhet för att utföra fler uppdrag.
          </note>
          <note>
            Det som är oroande är det långsiktiga analysarbetet och den forskning
            som är i behov av jämna strömmar av resurser, att det varje år
            kommer ungefär lika mycket. Det är den forskningen som neddragningen
            drabbar. Det är knappast så att det behövs mindre freds- och säkerhetsforskning
            utan mer. Vi kan se i budgetpropositionen att utfallet för kostnaderna
            för Sipri för 2008 var högre än budgeterat. Det är inte så att
            de har ett överskott på pengar utan de behöver mer. Vi menar därför
            att Sipri bör återfå pengarna som de tidigare har förlorat, och
            vi lägger därför till 6 miljoner extra till Sipri i budgeten.
            Vi menar att man kan ta dessa pengar från Svenska institutet för
            att hålla sig inom den redan beslutade budgetramen. Svenska institutet
            har större möjligheter att begära externa medel än vad Sipri har.
            Det är därför vårt förslag.
          </note>
          <note>
            Jag yrkar bifall till den gemensamma reservationen.
          </note>
          <note type="speaker">
            Anf. 77 ANNE-MARIE PÅLSSON (m):
          </note>
          <note>
            Fru talman! Så står vi här igen. Det var ett år sedan sist. Vi
            diskuterar utgiftsområde 5. I år gäller det ungefär 1,9 miljarder.
            Förra året var det 1,8 miljarder. Det är 100 miljoner mer exakt
            det här året. Ökningen är försiktig, och ökningen är naturligtvis
            motiverad av regeringens ansvar för statens finanser. Skattebetalarnas
            pengar ska användas på ett sätt som skapar mervärde för skattebetalarna,
            och i övrigt ska man vara försiktig.
          </note>
          <note>
            Merparten av förstärkningen går till svensk medverkan i internationella
            organisationer; FN, Nordiska rådet, OECD, OSSE och så vidare.
            Det är naturligtvis ett uttryck för att vi har uppfattat att detta
            är ett bra sätt för svenskarna att synas i världen och verka på
            den internationella arenan.
          </note>
          <note>
            Glädjande nog tycks det råda en näst intill total enighet i utskottet
            när det gäller synen på hur dessa medel ska användas. Oenigheten
            gäller 6 miljoner kronor, eller ungefär en tredjedels promille.
          </note>
          <note>
            Oenigheten gäller Sipri, menar man från oppositionens sida. Jag
            menar att oenigheten inte gäller Sipri utan att oenigheten gäller
            synen på forskningen. Vad ska forskningen syfta till? Hur ska
            den finansieras? Vem ska bestämma dess innehåll? Det är exempel
            på frågor där vi från alliansens sida har en annan uppfattning
            än den rödgröna oppositionen.
          </note>
          <note>
            Från alliansens sida står vi bakom en uppfattning som kan beskrivas
            i termer av en ökad akademisk frihet och mindre politisk styrning.
            Vi är också av den mycket bestämda uppfattningen att konkurrens
            är bra också på forskningens område.
          </note>
          <note>
            I själva verket är konkurrens en nödvändig förutsättning för
            att vi ska få en vital och kreativ forskningsmiljö. Institutioner
            som med automatik räknar med anslag från en och samma källa får
            förr eller senare problem med både kreativiteten och nytänkandet.
          </note>
          <note>
            Fru talman! Eviga anslag från samma källa kan också skapa osunda
            beroenden mellan mottagaren och bidragsgivaren. Man biter inte
            den hand som föder en, sägs det. Det stämmer även i forskarmiljön.
            Jag säger inte att så är fallet, men jag säger att det finns en
            risk att det kan uppstå ett beroendeförhållande om banden blir
            till synes eviga.
          </note>
          <note>
            När det gäller anslag från näringslivet är detta en risk som
            är ofta uppmärksammad och kritiserad från vänsterhåll. Men varför
            skulle inte samma slags problematik också gälla när anslagsgivaren
            är staten, regering och riksdag, och då särskilt om regering och
            riksdag under lång tid skulle ledas av samma politiska konstellation?
          </note>
          <note>
            Från alliansens sida har vi stor respekt för Sipri. Det är en
            forskningsinstitution med lång och imponerande meritlista. Det
            är en institution med stark internationell förankring. Många av
            de forskare som arbetar där kommer från andra länder.
          </note>
          <note>
            De frågeställningar som är föremål för forskning inom Sipri har
            också en stark internationell relevans. Frågor som rör nedrustning,
            väpnade konflikter, vapenkontroll, kemisk och biologisk krigföring
            är exempel på områden som analyserats inom ramen för Sipri.
          </note>
          <note>
            Likväl har regeringen i årets budgetproposition inte föreslagit
            att den neddragning som gjorts tidigare ska återställas. Varför?
            Svaret är ganska enkelt. Sipris forskning finansieras fortfarande
            huvudsakligen med anslag från staten mer än vad som är fallet
            med andra institutioner som är verksamma inom liknande områden.
          </note>
          <note>
            Sipri får också mer i kronor räknat än andra institutioner med
            liknande inriktning. Vi kan ta Utrikespolitiska Institutet som
            exempel. Knappt 22 miljoner går till Sipri och 13 miljoner till
            Utrikespolitiska Institutet.
          </note>
          <note>
            Inte heller går Sipri lottlös ur årets budgetarbete. Tvärtom
            anslaget till Sipri ökas jämfört med föregående år, och i kronor
            räknat mer än anslaget till Utrikespolitiska Institutet.
          </note>
          <note>
            Fru talman! I konkurrensen om skattekollektivets pengar prioriterar
            vi att dessa hellre används till att stödja viktiga kulturinstitutioner,
            till exempel kulturhuset i Paris, än till forskning som kan finansieras
            på annat sätt än via statliga anslag.
          </note>
          <note>
            Vi är av den bestämda uppfattningen att Sipri har en så god ställning
            och en så god akademisk rankning att det inte borde vålla några
            större problem för Sipri som organisation att kunna hävda sig
            i konkurrensen om forskningsanslag.
          </note>
          <note>
            Vi tror också att ökat fokus på extern finansiering kan utgöra
            en god möjlighet till förändring och nytänkande på de områden
            där så behövs. På sikt blir det den främsta framgångsfaktorn för
            institutet.
          </note>
          <note>
            Att hävda sig på den öppna forskningsmarknaden är också ett kvitto
            på att den forskning som bedrivs är bra, uppskattad och håller
            hög akademisk nivå, kort sagt är värd att stödjas ekonomiskt.
          </note>
          <note>
            Fru talman! Vi tycker att Sipri ska ges chansen att visa upp
            sig och få kvitto på sin relevans och på det arbete som utförs.
          </note>
          <note>
            Med de orden, fru talman, yrkar jag bifall till förslaget i utskottets
            betänkande.
          </note>
          <note type="speaker">
            Anf. 78 BODIL CEBALLOS (mp) replik:
          </note>
          <note>
            Fru talman! Jag vet inte om Anne-Marie Pålsson missförstod mig.
            Jag säger inte någon gång att vi begär att alla medel ska komma
            från en och samma källa, vilket då skulle kunna innebära att man
            kommer i en beroendeställning till just denna källa eller låter
            denna källa styra den politiska dagordningen för detta forskningsinstitut
            som ska vara oberoende.
          </note>
          <note>
            Det jag säger är att det bör finnas en jämn finansiering, en
            jämn ström av resurser, så att det analys- och forskningsarbete
            som pågår på ett oberoende sätt kan fortsätta som tidigare, i
            stället för att man ska behöva dra ned där och söka extern finansiering.
            Den externa finansieringen kan bli lika styrd som den som man
            skulle få av staten. Jag tror knappast att den externa finansieringen
            innebär: Okej, här får ni en massa pengar gör vad ni vill för
            dem! Det är ju att någon organisation begär att få ett uppdrag
            utfört, och det är jättebra om Sipri kan göra det, precis som
            med flygtransportföretagen. Det är jättebra att man belyser olika
            frågor och att det kommer extern finansiering till det. Men beroendeställningen
            är i så fall lika relevant när det gäller den externa finansieringen
            som när det gäller pengar som kommer direkt från staten.
          </note>
          <note>
            Om man då tittar på budgeten ser man att även om det blir en
            viss höjning i år är det inte lika mycket som man gjorde av med
            förra året. Det var inget anslagssparande utan snarare en förlust
            under förra året, och då är inte budgeten rätt avvägd i det här
            fallet.
          </note>
          <note type="speaker">
            Anf. 79 ANNE-MARIE PÅLSSON (m) replik:
          </note>
          <note>
            Fru talman! Ja, det ska finnas en jämn och förutsägbar ström
            av resurser. Det finns det 22 miljoner. Det är rätt mycket pengar.
            Man kan naturligtvis hävda att man ska ha ännu mer pengar, men
            från alliansens sida tyckte vi att 22 miljoner räcker ganska långt.
          </note>
          <note>
            När det sedan kommer till frågan hur vi ska använda de här pengarna
            och vad vi drar ned på vet jag från mitt tidigare liv att i den
            dialogen är både vetenskapliga institutioner och myndigheter oerhört
            kreativa. I dialogen med anslagsgivaren pekar man regelmässigt
            på att man måste göra en neddragning på det som anslagsgivaren
            uppfattar som mest intressant. I själva verket har man en stor
            frihet inom ramen för institutet, verket eller vad det är fråga
            om att använda pengarna på det sätt som behövs.
          </note>
          <note>
            Om man nu från Sipris sida behöver ha en grundfinansiering för
            det mer långsiktiga arbetet: Ja, men använd då de 22 miljonerna
            till just detta och sök pengar för det som inte kräver samma kontinuitet!
            Det är ganska viktigt att komma ihåg det.
          </note>
          <note>
            När det sedan gäller frågan om det totala anslaget pekade jag
            tidigare på att det är frågor om prioritering, att statens finanser
            inte är oändliga det finns inte hur mycket pengar som helst att
            ta av. Då är det hela tiden fråga om en avvägning: Hur vill vi
            använda dessa medel? Från regeringens sida har man då resonerat
            på det viset att man tycker att den ram som Sipri nu har är en
            rimlig ram för att kunna konkurrera på forskningsmarknaden om
            mer pengar. Det finns också skäl att stödja de internationella
            kulturella satsningar vi har till exempel inom ramen för Svenska
            institutet. Det är också ett sätt att visa upp Sverige utomlands.
            Det är en rent politisk prioritering från regeringens sida som
            vi ställer oss bakom till hundra procent.
          </note>
          <note type="speaker">
            Anf. 80 BODIL CEBALLOS (mp) replik:
          </note>
          <note>
            Fru talman! Det är dock så att även om det är 20 miljoner är
            det mycket mindre än vad de hade från början. Men jag tycker inte
            att det är upp till mig eller till Anne-Marie Pålsson att stå
            och misstänkliggöra forskare och hur de äskar pengar. Jag tycker
            att det är fel väg att gå. Vi behöver en kontinuerlig forskning
            inom freds- och säkerhetsområdet, och Sipri är ett oberoende forskningsinstitut
            med gott renommé.
          </note>
          <note>
            Men om vi då tittar på Svenska institutet, som vi föreslår att
            pengarna ska tas från i stället, är deras uppgift att sprida information
            och kunskap om Sverige i utlandet samt främja samarbete och långsiktiga
            relationer med andra länder inom områdena kultur och samhällsliv
            samt det svenska kulturhuset i Paris. Det här gör man tillsammans
            med utrikesförvaltningen och svenska och utländska samarbetspartner.
            Sedan har man också anslag till biståndsrelaterade insatser i
            Östeuropa, gäststipendier och utbytesverksamhet etcetera. Sedan
            tillkommer det särskilda uppdrag.
          </note>
          <note>
            Men vad är det som gör att man inte begär att Svenska institutet
            ska hitta ytterligare extern finansiering för sina arbetsområden?
            Det borde vara enklare för Svenska institutet att få extern finansiering
            eller uppdrag från till exempel näringslivet, som naturligtvis
            är intresserat av att vi sprider kunskap om Sverige, om svenska
            produkter och också om det svenska näringslivet utanför landets
            gränser.
          </note>
          <note>
            Varför kan inte Svenska institutet i stället få den besparingen?
            Där har man ju ökat rätt mycket. Samtidigt använde de inte alla
            pengar som de fick under förra året. Där finns det i stället ett
            anslagssparande på två och en halv miljon kronor. Det här stämmer
            alltså inte riktigt överens.
          </note>
          <note type="speaker">
            Anf. 81 ANNE-MARIE PÅLSSON (m) replik:
          </note>
          <note>
            Fru talman! Låt mig understryka att självklart används mycket
            mer pengar för det svenska arbetet med fred och nedrustning än
            de 22 miljoner kronor som anslås till Sipri.
          </note>
          <note>
            I själva verket är det så att nästan hela anslaget till utgiftsområde
            5 används för de svenska insatserna när det gäller fred och nedrustning.
          </note>
          <note>
            Detta kan då ske på olika sätt. Det sker genom FN. Det sker genom
            OSSE. Det sker genom Nordiska rådet, Europarådet och så vidare.
            Det är en rad olika arenor. Och när det gäller arbetet med så
            viktiga och komplicerade frågor gäller det att sprida insatserna
            och arbeta på flera olika områden. Sipri är en liten del i det
            stora hela. Det är viktigt att understryka.
          </note>
          <note>
            Sedan gällde det detta med att misstänkliggöra forskare. Nej,
            det handlar inte alls om att misstänkliggöra forskare. Forskare
            är precis lika rationella och sluga och begåvade som näringslivets
            företrädare. Självklart kommer man från forskningens sida att
            försöka föra en dialog med myndigheter, politiker och anslagsgivare
            som gagnar det egna intresset, så långt som möjligt.
          </note>
          <note>
            Det är klart att det vore ganska dumt om man då inte föreslog
            eller pekade på en neddragning som kan vara massmedialt intressant
            snarare än på en neddragning som inte får lika mycket rubriker
            i massmedier. Det vore nästan tjänstefel att inte agera på det
            viset.
          </note>
          <note>
            Men vi är tillbaka vid grundfrågan. Det handlar alltså om en
            prioritering när det gäller hur medlen används.
          </note>
          <note>
            Det är 1,9 miljarder som anslås till den internationella samverkan.
            Nästan hela anslaget används till detta. Det är kvar något mindre
            än 100 miljoner som används för att visa Sverige i ett kulturellt
            perspektiv för omvärlden. Vi tycker att det också är en viktig
            insats.
          </note>
          <note type="speaker">
            Anf. 82 HANS LINDE (v) replik:
          </note>
          <note>
            Fru talman! Jag får erkänna att jag inte hade tänkt begära replik
            i den här debatten. För som Anne-Marie Pålsson sade i sitt anförande
            rör det sig trots allt om några promillen av budgeten som vi är
            oeniga om. Men jag måste ändå säga att Anne-Marie Pålsson under
            sin talartid verkligen lyckades visa på de grundläggande skillnaderna
            i den här kammaren när det gäller synen på hur Sverige ska verka
            i världen. Jag känner mig tvingad att begära replik i det läget.
          </note>
          <note>
            Anne-Marie Pålsson sade att vi är med i FN, OSSE, Nordiska rådet
            och så vidare för att Sverige ska synas i världen. Det var ett
            direkt citat av Anne-Marie Pålsson. Det måste trots allt ha varit
            en felsägning. Jag kan säga, både som vänsterpartist och som skattebetalare
            i det här landet, att jag inte vill betala ett öre för att några
            svenska företrädare ska ut och sola sig i glansen internationellt.
          </note>
          <note>
            Jag betalar gärna bidrag för att Sverige ska delta i de här organisationerna,
            för att vi ska gå ut i de här organisationerna och bidra till
            en bättre värld, för att vi ska förändra världen inom ramen för
            de här verksamheterna.
          </note>
          <note>
            Jag är knappast förvånad över att Anne-Marie Pålsson som akademiker
            och styrelseproffs väljer att göra den här debatten om Sipris
            anslag till någon allmän generaldebatt om forskningsanslagen och
            forskningsfinansieringen. Men jag måste säga att det här är ett
            synnerligen illa valt tillfälle att ta den debatten, Anne-Marie
            Pålsson. Att just när vi pratar om freds- och nedrustningsforskning
            i så hög grad hänvisa, som Anne-Marie Pålsson gör, till externa
            finansieringskällor skapar oerhörda problem.
          </note>
          <note>
            För att den här forskningen ska vara trovärdig krävs det att
            den är oberoende, och för att den ska vara oberoende krävs det
            en långsiktig finansiering.
          </note>
          <note>
            Jag tror att vi alla kan se de problem som finns för Sipri, att
            deras möjligheter att få extern finansiering är begränsade. Hur
            skulle det se ut om Sipris årsbok sponsrades av Bofors eller om
            deras konferenser finansierades av Iran eller Nordkorea? Vi ser
            nog alla problemen med den typen av extern finansiering.
          </note>
          <note>
            Ser inte Anne-Marie Pålsson problemen och begränsningarna för
            Sipri när det gäller att kunna gå ut på den externa anslagsfinansieringsmarknaden,
            som Anne-Marie Pålsson pratar om?
          </note>
          <note type="speaker">
            Anf. 83 ANNE-MARIE PÅLSSON (m) replik:
          </note>
          <note>
            Fru talman! Ja, vad ska vi säga om detta? Tror Hans Linde att
            det finns något som heter oberoende? Det gör det inte.
          </note>
          <note>
            Beroende finns alltid. Om Sipri får sin finansiering från den
            svenska staten år efter år byggs det upp ett beroende mellan Sipri
            och anslagsgivarna.
          </note>
          <note>
            Skulle Hans Linde exempelvis säga att en rysk fredsorganisation
            som blir finansierad av den ryska regeringen är en oberoende institution?
            Jag tror att vi alla i den här kammaren skulle säga: Nej, det
            tvivlar vi på, för vi tror att det kan förekomma en betydande
            form av politisk styrning. Vi misstänker det. Vi kan aldrig vara
            helt säkra.
          </note>
          <note>
            Självklart finns det alltid någon form av beroende.
          </note>
          <note>
            Ett sätt att försöka göra beroendet mindre är att sprida sina
            anknytningsytor till många olika anslagsgivare. Om man får lite
            pengar från den svenska riksdagen, lite pengar från kyrkan, lite
            pengar från LO, lite pengar från Riksbankens jubileumsfond och
            så vidare är det lättare att i förhållande till var och en av
            dessa anslagsgivare stå oberoende. Det är inte hundraprocentigt,
            men det är lättare, säger jag.
          </note>
          <note>
            Den andra frågan handlade om att synas i världen. Det är mycket
            möjligt att detta är ett slarvigt sätt att uttala sig. Men jag
            är ganska säker på att Hans Linde förstår att avsikten med den
            formuleringen självklart var att det gällde de olika arenor där
            Sverige kan verka för att föra fram de svenska ståndpunkterna
            och gemensamt med andra verka för fred och nedrustning. Jag undrar
            om det behövs något förtydligande. Jag tror att ni alla förstår
            det.
          </note>
          <note type="speaker">
            Anf. 84 HANS LINDE (v) replik:
          </note>
          <note>
            Fru talman! Jag får erkänna att det inte alltid är helt lätt
            att veta vad Anne-Marie Pålsson avser med sina anföranden och
            sina synpunkter. Men för att tydliggöra det här med extern finansiering
            kan jag säga att vi från oppositionen inte på något sätt har motsatt
            oss att Sipri också får extern finansiering.
          </note>
          <note>
            Precis som Bodil Ceballos underströk i sitt anförande tycker
            vi att det är positivt. Men vi ser också begränsningarna för Sipri.
            Sipri ska kunna ha sitt oberoende och vara trovärdig i sin roll
            när man diskuterar freds- och nedrustningsfrågor internationellt.
            Då ser vi att deras möjlighet att få extern finansiering är begränsad.
            Man kan inte vända sig till stora delar av näringslivet. Det finns
            en lång rad stater som man inte heller kan vända sig till därför
            att det skulle skada organisationens trovärdighet.
          </note>
          <note>
            Det är möjligt att jag återigen inte riktigt förstår vad Anne-Marie
            Pålsson avser. Men man jämför en finansiering från Sverige som
            är en alliansfri stat som inte har varit i krig på 200 år möjligtvis
            är vi det nu i Afghanistan; det kan diskuteras med en finansiering
            från Ryssland, en auktoritär stat som på inget sätt är alliansfri
            och som under sin moderna tid har bedrivit en lång rad anfallskrig.
            Kan man inte se skillnaden på finansieringen från dessa två källor?
            Anne-Marie Pålsson inser nog själv det orimliga i att göra den
            jämförelsen.
          </note>
          <note>
            Det mest olyckliga i hela den här historien handlar inte om 6
            miljoner kronor utan om vilken signal den borgerliga regeringen
            skickar ut i nedrustningsfrågor. Man har systematiskt visat ett
            totalt ointresse för just nedrustningsfrågor. Det här är bara
            en punkt på en väldigt lång lista. Man har aktivt valt att nedprioritera
            alla frågor som har handlat om fredsforskning, nedrustning och
            nedrustningsinitiativ.
          </note>
          <note>
            Jag tycker att det exempel som jag tog upp i mitt anförande om
            klustervapen kanske är det allra mest talande exemplet på den
            pinsamma, som jag tycker, politiken från den borgerliga alliansen
            när det gäller just nedrustningsfrågorna.
          </note>
          <note type="speaker">
            Anf. 85 ANNE-MARIE PÅLSSON (m) replik:
          </note>
          <note>
            Fru talman! Diskussionen om klustervapen får vi väl föra i samband
            med ett annat betänkande.
          </note>
          <note>
            Några ord om extern finansiering. Detta är ju underbart. Vi verkar
            vara helt överens. Externfinansiering är bra. Men då är frågan
            vilken procentnivå den ska ligga på. Ska den ligga på 10 procent,
            20 procent, 30 procent, 40 procent eller 50 procent?
          </note>
          <note>
            I dag har Sipri en extern finansiering på ungefär 40 procent.
            Vi tycker inte att det är anmärkningsvärt högt.
          </note>
          <note>
            Hans Linde nämner anslag från näringslivet. Ja, men Hans Linde
            borde begripa att man kan få anslag från fler håll än från näringslivet.
            I själva verket finns det en rad olika aktörer som bistår med
            medel till forskning, till exempel Vetenskapsrådet och Riksbankens
            Jubileumsfond bara för att nämna två. Glöm inte bort dem!
          </note>
          <note>
            Ett annat argument som förtjänas att ta fram är bilden av oberoende.
            Jag vänder mig mot synsättet att pengar från staten innebär ett
            oberoende. Jag vill mena att det också är en form av beroende.
          </note>
          <note>
            När det gäller Sverige uppfattar Vänstern inte att det är ett
            problem, för den svenska staten är inte en korrupt diktatorisk
            stat. Det är en stat som bygger på demokratiska principer och
            mänskliga rättigheter.
          </note>
          <note>
            Men man kan vara beroende av en god stat likaväl som av en ond
            stat. Man får inte glömma den biten.
          </note>
          <note>
            En av de viktigaste poängerna att slå fast är att beroende aldrig
            är bra för någon form av kreativitet eller forskning. Beroendet
            i dag för Sipri ligger på 60 procent i förhållande till staten.
            Vi tror att det är bra att man kan söka pengar till ungefär 40
            procent från andra än svenska staten. Vi tror att det är bra i
            alla avseenden.
          </note>
          <note type="speaker">
            Anf. 86 BIRGITTA OHLSSON (fp):
          </note>
          <note>
            Fru talman! I slutet av januari för 64 år sedan skrevs ett av
            de mörkaste kapitlen i mänsklighetens historia. Den 27 januari
            1945 öppnades utrotningslägret Auschwitz portar av Röda armén.
            Omvärlden tvingades se vad tolv år av nazistiskt styre hade åstadkommit.
          </note>
          <note>
            Sex miljoner judar mötte sina öden i nazisternas dödsläger. Två
            miljoner polacker avrättades. Hundratusentals funktionshindrade,
            romer och homosexuella dödades.
          </note>
          <note>
            Att aldrig glömma detta massutrotningsläger förpliktigar politiskt.
            Auschwitz är Europas största skam. På samma sätt som vi inte får
            tveka att fördöma nutidens folkmord måste vi bevara Auschwitz
            som minnesplats. Det är därför glädjande att alliansregeringen
            i just detta betänkande har valt att lyssna på kloka motionärer
            och ännu en gång tilldelat medel via budgeten till att Auschwitz
            ska bevaras.
          </note>
          <note>
            Utgiftsområdet Internationell samverkan består av elva anslag
            och omfattar frågor som gäller Sveriges förhållande till och överenskommelser
            med andra stater och internationella organisationer. Det kan låta
            tekniskt, men det handlar ytterst om mänsklighetens överlevnad.
          </note>
          <note>
            Internationellt samarbete gör Sverige rikare, vår omvärld tryggare
            och ger oss möjligheten att lösa gränsöverskridande problem. Fred,
            miljö, trygghet och tillväxt klarar vi bättre med samarbete än
            utan.
          </note>
          <note>
            Den demokratiska freden, det vill säga uppfattningen att demokratiska
            länder inte för krig med varandra är förmodligen den bäst underbyggda
            teori som finns inom samhällsvetenskapen. Att skapa demokrati
            genom konflikthantering och förebyggande arbete är modern säkerhetspolitik.
          </note>
          <note>
            Svenska folket gillar också internationellt samarbete. Man kan
            påminna sig om denna dag att vi bara har ett parti kvar i Sveriges
            riksdag, Vänsterpartiet, som inte vill att vi ska vara med och
            vara aktiva i den europeiska unionen. Det är kanske den viktigaste
            institutionen i dag globalt för att främja fred och frihet.
          </note>
          <note>
            Man kan också konstatera att EU-samarbetet aldrig har haft ett
            större stöd nu än tidigare bland det svenska folket. Undersökningar
            visar att sju av tio svenskar ser vårt EU-medlemskap som självklart,
            och nio av tio vill att Sverige aktivt arbetar för att utveckla
            den europeiska unionen.
          </note>
          <note>
            Jag är glad över att regeringen i detta betänkande har satsat
            på ökat samarbete inom Östersjöregionen. Fyra nya Östersjöländer
            blev EU-medlemmar 2004 vid utvidgningen. Fler än 100 miljoner
            människor lever och verkar i Östersjöregionen. Då Estland, Lettland,
            Litauen och Polen blev EU-medlemmar blev Östersjön hela unionens
            innanhav.
          </note>
          <note>
            Före första världskriget kunde resenärer ta sig från Paris till
            Sankt Petersburg utan pass. Den fria rörligheten gick i graven
            när krigets skyttegravar grävdes i Europa. Den europeiska unionen
            jobbar för att återinföra den fria rörlighet som en gång fanns
            på vår kontinent. Östersjöstrategin är ett exempel på den starka
            kraft som finns i det europeiska samarbetet.
          </note>
          <note>
            Jag tänkte avsluta kort om Sipri som de föregående talarna lyfte
            upp från sina respektive perspektiv. Det är bra att betona att
            det finns privata entreprenörer som är mycket aktiva i den globala
            kampen för nedrustning.
          </note>
          <note>
            En av de största mecenaterna och donatorerna för tillfället när
            det gäller nedrustning globalt är den amerikanska multikapitalisten
            Ted Turner som en gång startade CNN. Han är nog den enskilda individ
            som ger mest och kanske till och med mer pengar än många organisationer
            och stiftelser för att bekämpa spridningen av farliga vapen och
            främja nedrustningen.
          </note>
          <note type="speaker">
            Anf. 87 HOLGER GUSTAFSSON (kd):
          </note>
          <note>
            Fru talman! Internationell samverkan är ett oerhört viktigt område
            naturligtvis som vi i dag ska avsätta pengar till. Hela vårt samhälle
            står inför mycket stora utmaningar för närvarande. Det är aktuella
            utmaningar, och det är framtida utmaningar av mycket stor klass.
          </note>
          <note>
            Vad har då dessa utmaningar gemensamt? Enligt mitt förmenande,
            och jag tror vi kan vara ganska överens om det, handlar det om
            internationella utmaningar. Problemen som kommer över oss kommer
            globalt och internationellt.
          </note>
          <note>
            Vi lever i en internationell finanskris. Vi inser att det kommer
            en internationell lågkonjunktur. Sverige påverkas. De flesta länder
            påverkas.
          </note>
          <note>
            Vi har nationsgränsöverskridande miljö- och naturfrågor. Klimatfrågan
            är internationell i högsta grad, och det är där vi löser den.
          </note>
          <note>
            Vi har migrationsproblemen. Det finns människor med skyddsbehov.
            Det kan också vara ekonomiskt motiverat för den enskilde att söka
            ett bättre liv. Det är internationella utmaningar för oss.
          </note>
          <note>
            Vi har säkerhetspolitiken. Vi sänder våra soldater och andra
            biståndsarbetare till andra länder för att lindra nöd.
          </note>
          <note>
            Vi har de ständigt pågående fattigdomsproblemen som i högsta
            grad är internationella och som vi måste lösa med internationella
            medel.
          </note>
          <note>
            Slutligen finns i min uppräkning här internationell brottslighet.
            Det är i dag ett större problem för oss än någonsin.
          </note>
          <note>
            Intensivare och mer omfattande internationell samverkan är det
            jag står och talar om. Det kräver effektivare relationer genom
            samarbete och kanske betydligt bättre institutioner i vår omvärld
            där vi kan samarbeta.
          </note>
          <note>
            Vi behöver gemensamma etiska koder. Det är stor brist på det.
            Vi behöver nya regleringar. Då tänker jag på finansvärlden. Det
            behövs etiska koder där också.
          </note>
          <note>
            Detta kräver ett stort personligt engagemang, och det kräver
            mycket kunskap. Kunskap måste inhämtas, och det kostar pengar.
          </note>
          <note>
            Det kräver samarbete, och det kräver naturligtvis samarbete under
            demokratiska former. Det tar tid. Det tar resurser.
          </note>
          <note>
            Fru talman! För detta krävs det ekonomiska resurser. Vi kristdemokrater
            förväntar oss att regeringen i kommande budgetar beaktar de ekonomiska
            resurser som vi behöver för att hantera just de här internationella
            problemen och på det sättet hantera vårt land och vår värld.
          </note>
          <note>
            Med detta som uttryck för att regeringen ska bevaka det här området
            särskilt, för att det behövs mer resurser, ber jag att få yrka
            bifall till förslaget i utskottets betänkande.
          </note>
          <note type="speaker">
            Anf. 88 KENT HÄRSTEDT (s):
          </note>
          <note>
            Fru talman! Jag vill bara säga några korta ord om Sipri. I den
            framlagda budgeten har regeringen valt att dra ned anslaget till
            Sipri med 6 miljoner kronor. Vi tycker det är djupt olyckligt,
            och jag vill erinra kammarens ledamöter om bakgrunden till Sipri
            och den stora betydelse som Sipri har.
          </note>
          <note>
            När man från USA nyligen utvärderade institut i världen kom Sipri
            faktiskt bland världens främsta och mest renommerade institut.
            Det tycker vi i sig självt visar att den långa historia och det
            fina arbete som man har gjort på Sipri har gjort att man har nått
            en internationell genomslagskraft. Sipri är nu kanske ett av Nordens
            främsta institut som ofta refereras till och som man ofta väljer
            att ha att göra med.
          </note>
          <note>
            Institutet har funnits i över 40 år. Det startades redan 1964
            då dåvarande statsministern Tage Erlander lade fram idén om att
            etablera ett fredsinstitut för att visa respekt för att Sverige
            hade haft 150 år av obruten fred. Ambassadör Alva Myrdal fick
            uppgiften att ta fram ett förslag, och för exakt 43 år sedan lade
            hon fram ett förslag som ledde fram till det som i dag är Sipri
            Stockholm International Peace Research Institute.
          </note>
          <note>
            Det ingår i uppgifterna, som vi har hört här tidigare, att etablera
            forskning och lägga fram förslag om hur man undviker krig, vilka
            förutsättningar som krävs för en stabil fred och för fredliga
            lösningar på internationella konflikter. Detta är något som är
            högaktuellt i dessa dagar när den ekonomiska krisen leder till
            sociala och politiska kriser som i sin tur leder till våld.
          </note>
          <note>
            Med detta vill jag ställa mig bakom vår gemensamma reservation.
          </note>
          <note type="speaker">
            Anf. 89 ANNE-MARIE PÅLSSON (m) replik:
          </note>
          <note>
            Fru talman! Det är lite fånigt att förlänga en debatt som handlar
            om 6 miljoner, men jag kan inte låta bli.
          </note>
          <note>
            Det Kent Härstedt säger är glädjande men stöder faktiskt vår
            tes: Ett så framstående institut som Sipri, i själva verket i
            världsklass, har nog fler anslagsgivare att söka pengar från än
            bara på den svenska planhalvan. Opererar man internationellt och
            kan hävda sig internationellt kan man också söka pengar internationellt.
          </note>
          <note>
            Jag tror att vi med detta kan tillönska Sipri en god framtid,
            och vi tror att de kommer att lyckas väl i detta.
          </note>
          <note type="speaker">
            Anf. 90 KENT HÄRSTEDT (s) replik:
          </note>
          <note>
            Fru talman! Med det sättet att resonera har tyvärr Sipri i så
            fall att se fram emot fortsatta neddragningar de kommande åren.
          </note>
          <note>
            Det brukar ofta vara så när moderater diskuterar verksamhet som
            på olika sätt är finansierade över skattsedeln: Man säger att
            pengarna inte behövs eller att de kan väl hitta pengar på annat
            håll. Så kan man resonera när man har mycket pengar, men saknar
            man pengar är 6 miljoner ganska mycket värda.
          </note>
          <note>
            Jag tycker nog att det är viktigt att vi står på oss. När det
            gäller vissa verksamheter som har en internationell genomslagskraft
            är det viktigt att vi från svenskt håll är de första att stödja
            dem. Det är viktigt att vi stöder Sipri och att vi stöder Idea,
            som kanske ännu inte har nått samma internationella genomslagskraft,
            och det är viktigt att se till att vi är de främsta att backa
            upp dem.
          </note>
          <note>
            På det sättet skickar vi också en signal till andra länder att
            vi anser detta så pass viktigt att de också borde bidra till verksamheten.
            Drar Sverige sig ur olika former av verksamheter skickar det en
            signal att vi själva inte tycker att det är viktigt.
          </note>
          <note type="speaker">
            Anf. 91 ANNE-MARIE PÅLSSON (m) replik:
          </note>
          <note>
            Fru talman! Vi drar oss inte ur det hela. Vi har faktiskt gett
            Sipri en halv miljon kronor mer i år än vad de fick förra året.
            Det vill jag tillägga och understryka.
          </note>
          <note>
            Egentligen kondenseras det här ned till en fråga om skattebetalarnas
            pengar. Vi är av den uppfattningen att om man kan finansiera något
            utanför budgeten, utan att använda skattebetalarnas pengar, så
            kan det vara att föredra. Det är ytterligare ett argument, förutom
            att det skapar mer oberoende och kreativitet.
          </note>
          <note>
            Vi har en viss mängd skattebetalarpengar att använda. Vi gör
            vissa prioriteringar, och om vi ser att ett institut som Sipri,
            som vi har all respekt för och tycker är ett mycket framstående
            och bra institut, kan finansiera sig på annat sätt kan vi tycka
            att det finns skäl att låta finansieringen gå utanför statsbudgeten
            och i stället använda statsbudgeten och skattebetalarnas pengar
            på sådant som vi tycker är mer angeläget.
          </note>
          <note type="speaker">
            Anf. 92 KENT HÄRSTEDT (s) replik:
          </note>
          <note>
            Fru talman! Vad kan vara mer viktigt än att undvika konflikter
            i världen? Vad är mer välinvesterade pengar än att jobba fram
            idéer om att kunna få varaktig fred och jobba långsiktigt för
            att stabilitet kan upprätthållas i oroshärdar?
          </note>
          <note>
            Jag tror att det finns få områden där just skattepengar kan vara
            så väl investerade och som också har en direkt bäring på annan
            verksamhet som vi strax ska diskutera, nämligen bistånd och internationella
            relationer.
          </note>
          <note>
            Jag vill nog säga att har vi en verksamhet som är väl prövad
            och väl respekterad är det ett sådant område där vi inte känner
            att vi chansar med pengarna. Just forskning är ett av de områden
            där man löper minst risk för korruption enligt de internationella
            utvärderingar som är gjorda. Anne-Marie Pålsson kan gärna redovisa
            något annat, men så är det i alla fall.
          </note>
          <note>
            Sipri är en viktig del av de mekanismer vi har för att kunna
            sprida idéer och ett renommé som tar sin utgångspunkt i vår egen
            historia av fredlig samvaro med våra grannar, där vi i fredlighet
            har kunnat skiljas från unioner och annat.
          </note>
          <note>
            Jag vill alltså framhärda i att hävda att vår linje är en högst
            respektabel linje. Detta är ett bra sätt att använda skattemedel.
          </note>
          <note>
            Överläggningen var härmed avslutad.
          </note>
          <note>
            18 § Internationellt bistånd
          </note>
          <note>
            Föredrogs
          </note>
          <note type="speaker">
            Anf. 93 KENT HÄRSTEDT (s):
          </note>
          <note>
            Fru talman! Jag vill börja med att yrka bifall till reservationerna
            1 och 11.
          </note>
          <note>
            I år är det 20-årsjubileum för barnkonventionen. Vi kan blicka
            tillbaka på ett arbete som har varit väldigt framgångsrikt. Barnadödligheten
            har sjunkit, antalet barnäktenskap minskar i flera länder, könsstympningen
            minskar gradvis och fler barn går i skolan.
          </note>
          <note>
            Jag minns när jag någon gång under den första delen av 80-talet
            engagerade mig i Unicef, FN:s barnfond, här i Sverige. Då minns
            jag att man sade att varje dag dör 50 000 barn av orsaker som
            man skulle kunna undvika. Det handlade om barnsjukdomar, diarréer
            och annat.
          </note>
          <note>
            I dag har man kommit en bra bit på väg. Som ni hörde här nyss
            fortsätter arbetet med att jobba för barn i världen som kränks
            och exploateras. Kampen mot undernäring, dålig hälsa, mot våld
            och misshandel, utnyttjande och diskriminering fortsätter.
          </note>
          <note>
            Tyvärr är det alltför många barn som fortfarande lever under
            mycket knappa förhållanden. Men det har gjorts viktiga framsteg.
            Mer än 70 länder har anpassat sin lagstiftning till barnkonventionens
            bestämmelser. Medvetenheten om barnens rättigheter har ökat markant
            runt om i världen, står det i State of the Worlds Children som
            nu lanserades med anledning av barnkonventionens 20-årsfirande.
          </note>
          <note>
            Där står också att antalet barn som dör innan de fyller fem år
            har minskat från omkring 12 ½ miljon 1990 till ungefär 8,8 miljoner
            2008. Mellan 1990 och 2006 fick 1,6 miljarder människor runt om
            i världen tillgång till rent vatten. Ungefär 84 procent av de
            yngre barnen börjar skolan, och andelen flickor bland de här barnen
            ökar.
          </note>
          <note>
            Det finns naturligtvis också bakslag. Enligt Unicef finns det
            fortfarande miljontals barn runt om i världen som kränks. Det
            handlar som tidigare har nämnts även om undernäring, dålig hälsa,
            misshandel och diskriminering. Alltför många barn förtrycks och
            förnedras varje dag.
          </note>
          <note>
            Självklart är detta oacceptabelt och en del av den globala kampen
            för en rättvisare värld.
          </note>
          <note>
            Under många år var jag engagerad i Unicef. Jag tänker ofta på
            mina erfarenheter från min tid i Unicef. I närmare 20 år var jag
            antingen volontär eller förtroendevald i organisationen och hade
            möjlighet att resa till många platser runt om i världen där det
            var väldigt tydligt vilken skillnad bistånd gör.
          </note>
          <note>
            Många gånger i dessa tider, när vi ofta ifrågasätter biståndet,
            tänker jag på hur viktig den insats är som Sverige gör. Vi har
            varit ett av de länder som har kanaliserat mest bistånd via Unicef.
            Under lång tid har det varit så att de nordiska länderna tillsammans
            har stått för ungefär en fjärdedel av Unicefs totala budget. Det
            är en organisation med väldigt lite administration, väldigt lite
            byråkrati, stor effektivitet, mycket folk ute på fältet och många
            lokalanställda men få människor som är utsända. Jag har tänkt
            på det många gånger när vi har diskuterat korruption, när vi har
            diskuterat missutnyttjat bistånd och den bild som ändå har spritt
            sig runt biståndet i Sverige.
          </note>
          <note>
            Nu är vi dessutom inne i ett läge där den globala krisens efterföljder
            fortsätter att sätta avtryck, inte minst i utvecklingsländerna,
            därför att konsekvenserna faktiskt kommer att fortsätta bli värre
            och värre även i ett läge då finanskrisen börjar vända och den
            globala konjunkturen börjar vända åt rätt håll. Konsekvenserna
            kommer att kännas av ute i fält i flera år framåt. Vem vet? Oavsett
            vilken budget vi lägger fast nu stiger arbetslösheten. Det i sin
            tur leder till att vi får minskade skatteintäkter som i sin tur
            kanske ger avtryck 2011 och 2012 också på biståndet från svenskt
            håll.
          </note>
          <note>
            Det är viktigt att vi tar kampen mot misskötsel av skattemedel
            inom alla politikområden. Jag som socialdemokrat är ju en av de
            första att försvara att skattemedel ska användas rätt. Står man
            upp för att vi ska ha solidaritet över skattsedeln vill vi också
            att pengarna ska komma till rätt plats, oavsett om det sker i
            Sverige eller ute i världen. Det är inte meningen att pengar ska
            missutnyttjas.
          </note>
          <note>
            Samtidigt som jag tar den fajten och säger att pengarna ska användas
            korrekt är det självklart att man, om det uppdagas att pengar
            används felaktigt, ska se till att det får konsekvenser. Missutnyttjar
            man våra skattemedel är det en brottslig handling eller åtminstone
            en felaktig handling. Försnillar man medvetet eller bedriver korruption
            i någon form är det en brottslig handling. Självklart ska det
            anmälas.
          </note>
          <note>
            Många gånger tycker jag ändå att debatten har fått en slagsida.
            Jag kommer ihåg hur det var när Riksrevisionen kom med sin rapport
            om hur Sida använder pengar genom enskilda organisationer. Samma
            dag hörde jag statsminister Fredrik Reinfeldt, som jag aldrig
            tidigare hade hört uttala sig i biståndsfrågor, säga: Det har
            jag länge misstänkt. Det är klart att det sätter en form av bild
            på hur vi ska se på det här.
          </note>
          <note>
            Den debatten har vi kommit vidare från, men på senare tid har
            andra ifrågasättanden av svenskt bistånd varit aktuella. Under
            det senaste året har det framför allt handlat om Swedfund, i alla
            fall på senare tid. Ett av biståndsministerns favoritområden inom
            biståndet skulle jag nog vilja säga är att försöka hitta vägar
            för biståndet genom företagsamhet och genom att stödja företag
            samt att även försöka hitta varianter där man kan använda svenskt
            näringsliv som en del av biståndet. Det behöver inte vara fel
            i sak. Vi socialdemokrater står också bakom den formen av verksamhet
            som Swedfund bedriver. Också vår tidigare regering var med om
            att öka anslagen till Swedfund.
          </note>
          <note>
            När Riksrevisionen har granskat Swedfund har slutsatserna blivit
            att man ser ett väldigt svagt samband mellan den verksamhet som
            Swedfund bedriver och utvecklingsverksamhet, alltså just det som
            biståndsministern så ofta talat om under det senaste året, att
            det ska göra nytta, det ska göra skillnad och det ska ge resultat.
            Tittar man i Riksrevisionsrapporten om Swedfund International
            AB och samhällsuppdraget ser man att kritiken är tydlig på ett
            antal olika områden.
          </note>
          <note>
            Man måste precisera investeringarnas utvecklingseffekter och
            förbättra uppföljningen i linje med regeringens ägardirektiv,
            överväga i vilken utsträckning Swedfund ska verka genom riskkapitalfonder
            och reflektera över huruvida Swedfund faktiskt ska kanalisera
            pengar och medel genom skatteparadis. Detta är några av de slutsatser
            i Riksrevisionens rapport som vi har tagit fasta på i vår reservation.
          </note>
          <note>
            För oss är det glasklart. Vi tycker inte att man ska använda
            skatteparadis. Vi tycker självklart att det är viktigt att Swedfund
            ska kunna visa på att insatserna har en utvecklingseffekt. Varför
            ska vi annars fortsätta att öka anslagen till Swedfund? Det är
            vi till skillnad från regeringen inte beredda att göra. Det är
            egentligen märkligt att biståndsministern är beredd att tanka
            in ytterligare 100 miljoner när det inte är tydligt att verksamheten
            faktiskt når det resultat som biståndsministern önskar när det
            gäller utvecklingen.
          </note>
          <note>
            Vi är också kritiska och säger nej till att man använder skatteparadis.
            Jag skulle vilja passa på att fråga biståndsministern i dag om
            biståndsministern tycker att det är lämpligt att vi använder skatteparadis
            för att kanalisera svenskt bistånd, må vara genom Swedfund eller
            Sida i stort.
          </note>
          <note>
            Vi fick ytterligare ett exempel på hur Swedfund agerar när Sveriges
            Radio grävde fram en historia nyligen rörande Swedmilk. Där gick
            man in med investeringar 2006. Nu, 2009, har verksamheten gått
            i konkurs. Man lämnar då det här mejeriet som skulle skapa stor
            inkomstgenererande verksamhet för tusentals mjölkbönder i Makedonien
            och där Swedfund var en av de största ägarna. Det visade sig att
            företaget inte har haft någon styrelse. Ändå har Swedfund varit
            antingen den näst största eller den tredje största ägaren, och
            vi har återkommande tankat in nya pengar.
          </note>
          <note>
            När företaget så småningom gick i konkurs gick Swedfund med på
            att företaget såldes till en okänd amerikansk investerare, Moshe
            Baum. Hans företag Fenix Energy köpte Swedmilk för 1 euro. Vi
            ska tänka på att detta företag delvis är uppbyggt med svenska
            skattebetalares pengar, och inte så lite heller.
          </note>
          <note>
            För 1 euro fick han köpa företaget. I dag har Moshe Baum och
            Fenix Energy lämnat Makedonien. Swedfund som var med och sålde
            det här företaget för 1 euro har aldrig träffat Moshe Baum. Swedmilk
            är vid konkursen skyldig två tusen makedonska bönder motsvarande
            40 miljoner kronor. I det här fallet lämnar vi människor i större
            fattigdom än den vi fann dem i när vi kom dit.
          </note>
          <note>
            Riksrevisionen har klandrat det. Det har grävts fram historier
            om hur Swedfund arbetar. Ändå ska det tankas in 100 nya miljoner,
            och vi har ännu inte fått klarhet i hur det står till med skatteparadisen.
          </note>
          <note>
            Jag vill bara kort beröra ett antal andra områden, för tiden
            har gått.
          </note>
          <note>
            Vi konstaterar vidare att regeringen fortsätter att ligga på
            en mycket hög nivå när det gäller avräkningar från biståndet.
            Från 2010 handlar det om 14 procent, vilket är oroväckande och
            en stigande trend. Det är någonting som borde föranleda alla oss
            politiska partier att reflektera över hur mycket av vårt bistånd
            som vi ska kanalisera på annat sätt än just till fattigdomsbekämpning.
            Det är en debatt som vi också måste ta inom socialdemokratin.
            Den möjligheten finns enligt internationella regelverk.
          </note>
          <note>
            Vi motsätter oss inte att man gör sådana här avräkningar i enlighet
            med de internationella regelverken. Däremot bör varje parti, också
            mitt eget, ta diskussionen om hur långt vi ska gå när vi vet att
            huvuddelen av internationellt bistånd i dag inte går till dess
            huvudmålsättning, nämligen fattigdomsbekämpning.
          </note>
          <note>
            Vi motsätter oss också de överföringar som regeringen sedan förra
            året gör mellan UD och myndigheten för samhällsberedskap, och
            vi är väl medvetna om den hårda debatt som varit mellan departementen.
            Principiellt motsätter vi oss sådana här överföringar. Det är
            något som OECD/Dac har varnat Sverige för.
          </note>
          <note>
            Vi satsar mer på konflikthantering, medling och fredsarbete,
            för vi vet att svåra tider som nu brukar generera mer konflikter.
            Ekonomisk kris leder till social kris, som leder till politisk
            kris, som i sin tur ibland kan leda till väpnad konflikt.
          </note>
          <note>
            Sverige har genom sin utrikes- och utvecklingspolitik byggt upp
            en stor trovärdighet. Många gånger genom åren har Sveriges roll
            efterfrågats i olika sammanhang. Men vi har inte haft vare sig
            resurser, organisation eller kunskap för att ta oss an flera av
            de uppgifter där vi har ombetts att bistå.
          </note>
          <note>
            Vi socialdemokrater vill stärka arbetet för fred och säkerhet
            och göra en särskild satsning på medling, konflikthantering och
            förebyggande arbete. Jag har flera gånger haft diskussioner med
            biståndsministern om att vi borde vara bättre på att lansera svenska
            kvinnor och män på olika befattningar på internationell nivå,
            för jag tror att det har ett mervärde att vi hörs i den internationella
            debatten. Jag vet att biståndsministern håller med mig, men jag
            vill också se action. Det här arbetet tycker jag att vi över tid
            tillsammans ska föra.
          </note>
          <note>
            Det behövs fler Hans Blix, fler Jan Eliasson, fler Thomas Hammarberg
            och andra svenska personligheter i den internationella debatten.
            Kanske kan vi hoppas att Margot Wallström blir en som ganska snart
            tar upp facklan.
          </note>
          <note>
            Slutligen: Utvecklingspolitiken är betjänt av en saklig och korrekt
            debatt där utvärdering och analys bidrar till förbättrade strategier
            som driver politiken ytterligare framåt. Därför anser Socialdemokraterna
            att det är angeläget att utvärderingsmyndigheten Sadev, som inrättades
            2006, får ökade resurser och att dess kapacitet successivt ökar
            under de kommande åren, något som man också i OECD:s utvärdering
            av Sverige instämt i.
          </note>
          <note type="speaker">
            Anf. 94 HANS LINDE (v):
          </note>
          <note>
            Fru talman! Världen står inför en rad utmaningar inför en klimatkris
            och en ekonomisk kris men också inför en rättvisekris, en fattigdomskris
            och en jämställdhetskris.
          </note>
          <note>
            För att vi ska klara av att möta fattigdomen, ojämlikheten mellan
            män och kvinnor, klimatförändringarna och kränkningarna av de
            mänskliga rättigheterna krävs det en rad åtgärder på en rad områden.
            Det krävs skuldavskrivningar, ett ökat bistånd och en klimatpolitik
            där de rika länderna och de multinationella företagen tar sitt
            ansvar. Det krävs också ett stärkt regelverk för vapenhandel,
            en reformering av IMF och Världsbanken, tydligare globala regler
            för utländska investeringar, rättvisa handelsregler med mera.
            I grunden krävs det en ny ekonomisk världsordning med en tydlig
            omfördelning av både makt och resurser från nord till syd.
          </note>
          <note>
            Varken bistånd eller Sverige kan ensamt lösa alla dessa utmaningar.
            Men Sverige och vårt bistånd kan spela en viktig roll för att
            förändra vardagen för åtminstone en del av världens fattiga, hungriga
            och förtryckta.
          </note>
          <note>
            Medan vi här i Sverige ibland kostar på oss lyxen att diskutera
            om klimatförändringarna verkligen existerar ser vi att klimatförändringarna
            är en stor och växande redan existerande utmaning i utvecklingsländerna.
            För befolkningen på Kilimanjaros sluttningar, i Vietnams delta
            och på savannen i Mali har verkligheten redan satt punkt för alla
            debatter om klimatförändringarnas existens. Där kämpar man dagligen
            med att hantera klimatförändringarnas konsekvenser.
          </note>
          <note>
            Vi här i Europa men också Nordamerika bär huvudansvaret för klimatförändringarna.
            Men det är de fattigaste i syd som allra värst kommer att drabbas,
            enligt FN:s klimatpanel.
          </note>
          <note>
            Vi i Vänsterpartiet har i vårt budgetförslag en satsning på 3
            miljarder under tre år till klimatbistånd just för att förebygga
            klimatförändringar, minska koldioxidutsläppen och möta konsekvenserna
            av de klimatförändringar som vi redan ser.
          </note>
          <note>
            Även den borgerliga regeringen har presenterat en så kallad satsning
            på klimatbistånd. Medan Vänsterpartiet har valt att lägga sin
            satsning på klimatbistånd utöver enprocentsmålet väljer regeringen
            att lägga sin så kallade satsning inom ramen för biståndet genom
            att omfördela redan utlovade medel. Men vi kommer inte att lösa
            någon av alla de utmaningar som vi står inför genom att ta resurser
            från hivprevention, landsbygdsutveckling eller skolbyggen och
            använda dem till bekämpning av klimatförändringarna. Klimatförändringarna
            är i grunden en ny utmaning. Då krävs det också i grunden nya
            resurser.
          </note>
          <note>
            Fru talman! Vänsterpartiet har också lagt fram en rad förslag
            om hur vi stärker Sveriges arbete för att skärpa rätten att bestämma
            över sin egen kropp och uttrycka sin egen sexualitet.
          </note>
          <note>
            Det här är fundamentala utmaningar, på samma sätt som klimatförändringarna
            är. Världshälsoorganisationen, WHO, beräknar att 400 kvinnor och
            flickor varje dag dör i samband med osäkra aborter. I 85 länder
            riskerar vi hbt-personer att bli fängslade på grund av vår sexualitet
            eller könsidentitet. I 9 länder riskerar hbt-personer dödsstraff.
            Enligt FN dör 536 000 kvinnor varje år i samband med barnafödande.
            Det innebär att under mitt tolvminutersanförande här kommer tolv
            kvinnor att dö i samband med en graviditet.
          </note>
          <note>
            Vi kommer inte att kunna skapa någon hållbar ekonomisk utveckling
            eller ens tillväxt utan alla dessa kvinnor, och vi kommer inte
            att kunna bygga demokrati och prata om respekt för mänskliga rättigheter
            så länge man fortsätter att diskriminera hbt-personer.
          </note>
          <note>
            Men Sverige har möjlighet att förbättra vardagen för åtminstone
            några av dessa hbt-personer och dessa kvinnor genom att utforma
            en samlad utrikespolitik där vårt land tar täten i det internationella
            arbetet för allas rätt till sin kropp och sin sexualitet.
          </note>
          <note>
            Vi kan öka tillgängligheten till preventivmedel. Vi kan stödja
            arbetet i syd med sexualupplysning. Vi kan bidra till att våra
            samarbetsländer i syd tar fram handlingsplaner för sexuell och
            reproduktiv hälsa och rättigheter, SRHR. Vi kan skärpa vårt arbete
            för hbt-personers rättigheter genom att efter utvärdering av den
            nuvarande handlingsplanen för hbt-frågor arbeta fram en ny och
            betydligt skarpare handlingsplan. Jag hoppas att vi senare i dag
            här får ett tydligt besked från biståndsministern om att en ny
            handlingsplan för hbt-frågor är på väg.
          </note>
          <note>
            SRHR-arbetet visar också på vikten av frivilligorganisationerna.
            För att människors rätt till sin egen kropp och sin egen sexualitet
            ska stärkas i utvecklingsländerna kommer det att vara avgörande
            att människor i syd själva organiserar sig i kampen för sina egna
            intressen. Här kan också de svenska frivilligorganisationerna
            med sina erfarenheter spela en avgörande roll. RFSL:s stöd till
            den lilla men modiga hbt-rörelsen i Uganda eller RFSU:s stöd till
            barnmorskeutbildning i abortförbudets Nicaragua är bra exempel.
          </note>
          <note>
            Men arbetet för allas rätt till sin kropp och sexualitet kommer
            inte att kunna bygga bara på retorik och handlingsplaner. Det
            kommer också att behövas resurser. Då går det inte att, som den
            borgerliga regeringen gör, skära ned på stödet till International
            Planned Parenthood Federation, IPPF det globala nätverket med
            medlemsorganisationer som arbetar i 150 länder med SRHR-frågor.
            Inte heller går det att skära ned på stödet till FN:s familjeplaneringsfond,
            UNFPA, vilket nu också sker.
          </note>
          <note>
            Den 2728 oktober samlades parlamentariker från 150 länder i Addis
            Abeba för att uppmärksamma att Kairodeklarationen fyller 15 år
            och för att synliggöra behovet av ytterligare åtgärder för att
            bekämpa mödradödligheten. I sin slutdeklaration skickade man en
            tydlig uppmaning till alla givarländer, inklusive Sverige: Öronmärk
            10 procent av era biståndsbudgetar till SRHR, till sexuell och
            reproduktiv hälsa och rättigheter!
          </note>
          <note>
            Det är en uppmaning som vi vänsterpartister tycker att Sverige
            ska följa.
          </note>
          <note>
            Fru talman! Dagens debatt handlar om den borgerliga regeringens
            förslag till budget för internationellt bistånd för 2010. Det
            är den fjärde och, får jag väl säga, förhoppningsvis sista biståndsbudgeten
            som den borgerliga regeringen presenterar till riksdagen. Det
            mest slående med de fyra budgetar man presenterat från de fyra
            borgerliga partierna under denna mandatperiod är att man har lyckats
            slå nytt svenskt rekord i urholkning av biståndet. Aldrig förr
            har så många biståndsmiljarder använts för helt andra saker än
            just bistånd.
          </note>
          <note>
            I sina fyra budgetar har man tagit 8 619 miljoner kronor från
            biståndsbudgeten för att finansiera flyktingmottagande i Sverige.
            Vänsterpartiet har både i och utanför denna kammare slagits för
            en mer human flyktingpolitik, men för oss är flyktingmottagande
            inte bistånd. Vi har som land förbundit oss internationellt att
            respektera asylrätten, och våra egna svenska åtaganden ska inte
            finansieras med bistånd.
          </note>
          <note>
            I sina budgetar har den borgerliga majoriteten även tagit 2 000
            miljoner från biståndsbudgeten för att finansiera skuldavskrivningar,
            men man har genom uppblåsta siffror och budgettricksande sett
            till att merparten av dessa resurser aldrig har lämnat Finansdepartementet.
          </note>
          <note>
            Vänsterpartiet är positivt till skuldavskrivningar. I våra reservationer
            har vi krävt totala och ovillkorade skuldavskrivningar för de
            50 fattigaste länderna, och vi har krävt ett moratorium, ett stopp
            för avbetalningar på skulder från syd. För oss är det dock orimligt
            att bistånd ska betala för att svenska företag skulle kunna sälja
            kustbevakningsfartyg till den dåvarande diktaturen i Liberia eller
            att svenska företag skulle bygga tvivelaktiga dammar i diktaturens
            Zaire på 70-talet.
          </note>
          <note>
            Som om inte dessa över 10 miljarder i urholkning hade varit nog
            har den svenska, borgerliga regeringen aktivt arbetat för att
            öka urholkningen av det svenska biståndet. I OECD:s biståndskommitté
            Dac har Sverige som enda europeiskt land velat öppna upp för att
            mer av militära insatser ska kunna finansieras med bistånd. Dessutom
            vill den borgerliga regeringen nu införa avgifter för utländska
            studenter som studerar på svenska universitet, avgifter som också
            ska kunna finansieras med bistånd för studenter från utvecklingsländer.
          </note>
          <note>
            Fru talman! För mig som vänsterpartist handlar bistånd inte om
            generositet. Det handlar inte om att vara snäll. Det handlar om
            att betala tillbaka lite av alla de resurser som har forsat och
            fortsätter att forsa från de fattigaste länderna i syd till oss
            här i nord och som har bidragit till vår välfärd.
          </note>
          <note>
            Sverige har gjort en lång rad internationella åtaganden. Vi har
            gett världens fattiga, hungriga och förtryckta ett tydligt löfte
            att med bistånd och utvecklingssamarbete försöka förbättra deras
            situation. Millenniemålet är ett sådant exempel. Det löfte som
            vi har gett världens fattiga, hungriga och förtryckta är inte
            förenligt med att genom uteblivet bistånd låta världens fattiga
            betala för vårt flyktingmottagande här i Sverige, för våra stödinsatser
            till det svenska näringslivet, till vårt försvar eller till våra
            högskolor.
          </note>
          <note>
            Vi har i dag i Sverige en borgerlig regering som håller högstämda
            tal om kvalitet. Man har dock med önskvärd tydlighet visat att
            de riktigt stora kvalitetsbristerna i svenskt bistånd visserligen
            finns, men inte i frivilligorganisationernas arbete eller i de
            svenska biståndsprojekten ute i fält. De riktigt stora kvalitetsproblemen
            med svenskt bistånd finns här i Stockholm, på Finansdepartementet.
            Dessa kvalitetsproblem har denna regering i sina fyra budgetar
            bara förvärrat.
          </note>
          <note>
            Fru talman! Attackerna mot de svenska frivilligorganisationerna
            har löpt som en röd tråd genom den borgerliga biståndspolitiken.
            Att människor i vårt land gått ihop med andra för att ofta offra
            både sin fritid och några slantar för att visa solidaritet med
            människor i syd har gång på gång ifrågasatts och misstänkliggjorts.
            De ekonomiska förutsättningarna för deras arbete har försämrats
            genom en införd egeninsats för informationsarbete, och dessa attacker
            har krönts med ett förslag om en mer än halvering av informationsstödet
            till frivilligorganisationerna i budgeten för 2010.
          </note>
          <note>
            Frivilligorganisationer i Sverige har spelat och spelar en viktig
            roll i det svenska utvecklingssamarbetet. Genom alla de svenskar
            runt om i vårt land som ideellt engagerat sig i solidaritets-
            och biståndsarbetet har den svenska utvecklingspolitiken fått
            en tydlig folklig förankring. Som fria och ibland, får vi väl
            erkänna, kritiska röster i den svenska biståndsdebatten har frivilligorganisationerna
            bidragit till att uppmärksamma brister inom det svenska utvecklingssamarbetet
            och därigenom till att stärka kvaliteten.
          </note>
          <note>
            Nu planeras för neddragningar runt om i frivilligorganisationerna.
            Interntidningar kommer att läggas ned, hemsidor kommer inte att
            uppdateras, personal kommer att avskedas och information om deras
            arbete kommer att minska. Färre människor kommer att involveras
            och informeras om Sveriges utvecklingssamarbete, och fria röster
            kommer att tystas. Jag måste säga att det är förvånande att en
            regering som har gjort kvalitet till sitt honnörsord i biståndsdebatten
            nu försämrar förutsättningarna för just biståndskvalitetens vakthundar.
          </note>
          <note>
            Fru talman! Jag har dragit över min talartid med några sekunder,
            och jag vill därför avsluta. Under lång tid har svensk biståndsdebatt
            fokuserat på enprocentsmålet. Även om vi vänsterpartister har
            varit en av de starkaste krafterna för att detta mål ska uppfyllas
            kan jag erkänna att debatten om nivåer ibland skymt debatten om
            innehållet. Därför vill jag trots allt avsluta med att rikta ett
            genuint tack till den borgerliga majoriteten för att man så tydligt
            synliggjort de tydliga skillnader som finns i svensk biståndspolitik.
          </note>
          <note>
            Jag avslutar med att yrka bifall till reservationerna 4 och 11.
          </note>
          <note type="speaker">
            Anf. 95 BODIL CEBALLOS (mp):
          </note>
          <note>
            Fru talman! Det börjar komma en del glädjande signaler om att
            världens ekonomi har börjat återhämta sig åtminstone EU-ländernas
            ekonomi. Det är i alla fall en del av vad de europeiska ledarna
            försöker få sina respektive medborgare att tro. I vissa länder
            kommer det att gå fortare, och i andra tar det längre tid. Finanskrisen
            har målats upp som det värsta som har hänt världen sedan den stora
            depressionen för 80 år sedan. Land efter land har hostat upp enorma
            summor pengar till stimulanspaket för banker och industri.
          </note>
          <note>
            Visst har finanskrisen varit tuff för många människor i Sverige,
            EU-länderna och USA, men det är förmodligen ingenting mot hur
            tufft det har varit för många i de allra fattigaste länderna,
            där finanskrisen förvärrat livsmedelskrisen som bland annat orsakats
            av klimatkrisen. Trots att de fattigaste inte bär skulden för
            vare sig klimatkrisen eller finanskrisen är det de som i längden
            drabbas värst.
          </note>
          <note>
            Ban Ki Moon har därför uppmanat den rika världen att inte låta
            den ekonomiska krisen gå ut över de allra fattigaste. FN:s utvecklingsprogram
            gör årligen en uppföljning av hur det går med millenniemålen och
            konstaterar att krisen slår dubbelt mot de fattiga: Minskad handel
            och investeringar globalt ger utvecklingsländer minskade inkomster,
            parallellt med att biståndet från de rika länderna blir lägre
            i tider av recession.
          </note>
          <note>
            Vad är då egentligen värst finanskrisen eller klimatkrisen? Även
            en djup konjunktursvacka går så småningom över, men frågan är
            om den klimatsvacka vi nu står inför är lika lätt att ta sig igenom,
            och om det går att ta sig igenom den. Frågan är varför inte världens
            ledare unisont hostat upp lika stora resurser för att klara klimatkrisen
            som för att klara finanskrisen. Ju längre vi väntar, desto dyrare
            blir notan.
          </note>
          <note>
            Fru talman! EU och FN har bestämt sig för att medeltemperaturen
            inte får höjas mer än 2 grader. Många bedömare menar att det får
            bli högst 1,5 grader för att inte ett antal öriken i världen ska
            försvinna helt och hållet. Vissa menar också att vi förmodligen
            inte alls kommer att klara oss under 2 grader. Vi behöver alltså
            skynda på om vi ska klara klimatet över huvud taget. Vad är de
            rika ländernas svar på detta? Jo, inför COP 15 tänker de i första
            hand på sig själva och den egna ekonomin i stället för att faktiskt
            ta ansvar för den skada eller den skuld vi gemensamt har till
            dem som drabbats av vår under många år ohållbara livsstil.
          </note>
          <note>
            De fattigare länderna, till exempel i Afrika, försöker ställa
            högre krav än EU-länderna är villiga att gå med på. Ändå hör som
            vi alla vet inte EU till värstingarna i klimatavtalsförhandlingarna.
            Det lilla som EU-länderna i slutändan kommer att gå med på att
            dela med sig av till de fattigare länderna för klimatåtgärder
            hamnar förmodligen inom biståndet, inom ramen för alla de olika
            ländernas biståndsbudgetar. Inte ens i dagsläget når många av
            dem upp till de utlovade 0,7 procenten av bruttonationalinkomsten,
            och det trots att vi genom FN:s klimatkonvention och Kyotoprotokollet
            har förbundit oss att finansiera utsläppsminskningar och anpassning
            till klimatförändringar i syd.
          </note>
          <note>
            I de överenskommelserna anges det uttryckligen att finansieringen
            ska ske utöver den ordinarie biståndsramen. Det krävs massiva
            finansieringssatsningar för utsläppsminskningar och anpassning
            till klimatförändring i syd. Enligt vissa uppskattningar rör det
            sig om så mycket som mellan 100 och 350 miljarder euro per år.
            EU:s andel av en sådan finansiering beräknas årligen uppgå till
            310 miljarder euro eller mer.
          </note>
          <note>
            Med de siffrorna i åtanke är det uppenbart att klimatåtgärderna
            måste finansieras utanför biståndet. Hur ska vi annars nå millenniemålen,
            som vi har en förpliktelse att arbeta för? Världsbanken beräknar
            nämligen att det krävs dryga 100 miljarder dollar för att klara
            millienniemålen. Det är inte så stora summor jämfört med det som
            finanskrisen har kostat världen. Ändå vill länderna ta av de medel
            som ska gå till att klara millenniemålen för att betala kostnaderna
            för klimatpåverkan. Pengarna kommer inte att räcka.
          </note>
          <note>
            Fru talman! För Miljöpartiet är det en självklarhet att allt
            bistånd ska vara klimatsäkrat. Bistånd ska naturligtvis inte ges
            till projekt som späder på klimatpåverkan, men svenskt bistånds
            främsta syfte är att bekämpa fattigdom. Att använda biståndspengar
            till finansiering av åtaganden enligt Kyotoprotokollet tar resurser
            från fattigdomsbekämpning i syd, och det strider mot ingångna
            åtaganden i de internationella avtal som Sverige har undertecknat
            och som regeringen säger sig respektera.
          </note>
          <note>
            Ändå lägger regeringen, precis som Hans Linde tidigare tog upp,
            i år hela 1,3 miljarder kronor för klimatsatsningar inom biståndet.
            Miljöpartiet föreslår i stället ett anslag för klimatsatsningar
            utanför biståndsramen under utgiftsområde 20. Det handlar inte
            om bistånd, det handlar om en skuld som vi ska betala tillbaka.
            Vi måste ta ansvar för de skador som vi åsamkat andra genom de
            utsläpp som vi har haft här i landet. Miljöpartiet återför därför
            i sitt budgetförslag de 1,3 miljarder regeringen öronmärkt till
            klimatåtgärder i biståndsbudgeten till ordinarie bistånd.
          </note>
          <note>
            Fru talman! Även i år räknar regeringen med att Sverige kommer
            att ta emot ett stort antal flyktingar från länder som kvalificerar
            sig för bistånd, och även i år använder regeringen en orimligt
            stor andel av biståndsmedlen för att bekosta flyktingmottagandet
            i Sverige. Hela migrationsområdets budget är på omkring 6 miljarder
            kronor. 2 miljarder kronor tar vi från biståndet till flyktingmottagning.
            Det är en tredjedel av utgiftsområde 8. Men 2 miljarder kronor
            satsade i flyktingarnas hemländer skulle kunna göra oerhört mycket
            större nytta och dessutom bidra till att minska de ofrivilliga
            flyktingströmmarna. En så stor avräkning som 2 miljarder kronor
            tycker vi är svår att motivera, och vi återför därför 1 miljard
            av dem till biståndsbudgeten.
          </note>
          <note>
            För några år sedan ändrade regeringen kurs i biståndspolitiken.
            Man gjorde en landfokusering, man delade in biståndet i särskilda
            kategorier och det bildades en ny budgetpost som kallas reformsamarbete
            i Östeuropa. Argumentationen då var, om jag inte missminner mig,
            att det handlade om bistånd som inte klart och tydligt föll under
            de så kallade Dacreglerna. Miljöpartiet har absolut ingenting
            emot att Östeuropa får bistånd men har svårt att förstå varför
            andra regler än de som gäller för ordinarie bistånd ska gälla
            för just Östeuropa. I dagsläget verkar det här reformsamarbetet
            syfta mer till EU-anpassning än till fattigdomsbekämpning. Vi
            återför därför även denna post på närmare 1,3 miljarder kronor
            till biståndsbudgeten. EU-anpassning bör ligga under EU-budgeten.
          </note>
          <note>
            Sammanlagt blir det med Miljöpartiets budgetförslag 3,6 miljarder
            mer att fördela till ordinarie bistånd.
          </note>
          <note>
            Fru talman! Med enprocentsmålet som bas är det naturligt att
            biståndsramen både ökar och minskar beroende på konjunkturen.
            Det här innebär att alla aktörer naturligtvis drabbas, ideella
            organisationer såväl som Sida. Enligt Sida kommer man att prioritera
            ned sådant som inte direkt berör människors försörjning bland
            de egna projekten.
          </note>
          <note>
            Frivilligorganisationernas stöd har under de senaste åren legat
            på samma nivåer oavsett att ekonomin varit mycket god och biståndsbudgeten
            i sig har ökat. I årets budget har frivilligorganisationernas
            stöd minskat. Det var inte helt lätt att förstå hur det var tänkt
            när man läste budgetpropositionen eftersom det stod att stödet
            skulle vara uppdelat i två poster.
          </note>
          <note>
            Med facit i hand vet vi att Sida minskar sina infoanslag med
            128 miljoner kronor till 54 miljoner sammanlagt. De 54 miljoner
            som är kvar ska fler organisationer än tidigare dela på. I tidningen
            Miljöaktuellt kunde vi häromdagen läsa att den organisation som
            i dag granskar det svenska näringslivet, det vill säga Swedwatch,
            får en minskning av sin budget med 58 procent. Det innebär att
            de kanske måste lägga ned sin verksamhet. De kan väl knappast
            hitta finansiering bland dem de granskar, det vill säga näringslivet.
            En ny mottagare blir däremot Näringslivets Internationella Råd.
            Är det de som ska ta över granskningen av svenskt näringslivs
            agerande i fortsättningen? Det är väl knappast troligt. Kommer
            de att uppmärksamma oss på om företagen följer miljölagstiftning,
            arbetsrättsliga villkor etcetera i de länder svenska företag är
            aktiva? Det är inte heller troligt.
          </note>
          <note>
            Det är klart att man frågar sig vad syftet med neddragningen
            av biståndet till folkrörelserna är. Är det bara Timbro som ska
            nå ut i framtiden med sina rapporter som i princip går ut på att
            bistånd är värdelöst? Ska det folkliga stödet för biståndet inte
            uppmuntras så att ingen protesterar om vi minskar det? Och varför
            sker allt utan dialog? Varför ska organisationerna tas på sängen,
            och varför ska vi riksdagsledamöter tas på sängen?
          </note>
          <note>
            Miljöpartiet anser att folkrörelsebistånd är viktigt och ska
            värnas. Många gånger har de ideella organisationernas arbete visat
            sig vara mer effektivt än de bilaterala eller multilaterala insatserna.
            Folkrörelsebiståndet är viktigt för att bevara människors positiva
            inställning till internationellt utvecklingssamarbete. För att
            organisationerna ska kunna fungera måste de ha långsiktiga förutsättningar
            för att bedriva sitt arbete, det vill säga en stabilitet i resursfördelningen.
            Om regeringen vill dra ned på stödet i dåliga tider borde det
            gå upp i goda, men några sådana intentioner har jag inte kunnat
            läsa mig till i budgetpropositionen.
          </note>
          <note>
            Fru talman! Avslutningsvis vill jag instämma i mycket av vad
            de tidigare talarna uttryckt här i talarstolen. Jag håller inte
            med i alla detaljer men i väldigt stor del av det som de har tagit
            upp. Jag yrkar bifall till reservationerna 5 och 7.
          </note>
          <note type="speaker">
            Anf. 96 CHRISTIAN HOLM (m):
          </note>
          <note>
            Fru talman! Det är nu fjärde gången som vi under mandatperioden
            debatterar den viktiga frågan om det svenska biståndet och det
            arbete vi gör från svensk sida för att förbättra situationen för
            människor i de delar av världen som är mest utsatta och där människor
            har det allra svårast.
          </note>
          <note>
            Många stora och viktiga reformer har genomförts inom utvecklings-
            och biståndspolitiken under den gångna mandatperioden. Antalet
            länder där vi bedriver bistånds- och utvecklingsarbete har minskat,
            och biståndet är mer fokuserat och kraftsamlat till ett mindre
            antal länder än vid mandatperiodens början. Sverige har fortfarande
            ett brett engagemang i många länder, många av de länder som är
            allra mest utsatta i världen.
          </note>
          <note>
            Det har gjorts en uppdatering av politiken för global utveckling,
            en ny Afrikastrategi har tagits fram, en MR-skrivelse som behandlar
            de mänskliga rättigheterna har presenterats där vikt fästs vid
            respekten för mänskliga rättigheter, demokrati och vikten av marknadsekonomi.
          </note>
          <note>
            Fattigdomsbekämpningen och att därigenom förbättra livssituationen
            för de människor som har det allra sämst är en bärande faktor
            i den svenska biståndspolitiken. I tider av internationell finanskris
            blir detta kanske än mer viktigt än tidigare.
          </note>
          <note>
            Miljö och klimat, mänskliga rättigheter, jämställdhet och kvinnors
            roll i utvecklingen har varit och är tydligt prioriterade områden,
            områden som är av stor vikt och som är nyckelfaktorer för att
            minska fattigdomen. Frågan om SRHR-frågorna, sexuell och reproduktiv
            hälsa och mänskliga rättigheter, är ett område som det jobbas
            intensivt med. Det stärker kvinnors roll och förbättrar deras
            förutsättningar. Hiv/aids-frågan och arbetet med denna är en förutsättning
            för både minskat humanitärt lidande och ökad tillväxt och minskad
            fattigdom.
          </note>
          <note>
            De biståndssatsningar som har gjorts har till stor del varit
            riktade till länder på den afrikanska kontinenten, där vi finner
            större delen av världens allra fattigaste länder.
          </note>
          <note>
            Mycket behöver göras i arbetet för att förbättra möjligheten
            till tillväxt i utvecklingsländerna. Inte minst handlar det om
            att skapa trygghet, säkerhet och stabilitet i de länder som berörs.
            Att bygga stabila samhällsinstitutioner såsom ett fungerande rättsväsen
            och demokratiska strukturer inom politik och myndigheter är ett
            exempel. Biståndet i sig är dock inte tillräckligt för att lösa
            alla de här problemen och skapa en långsiktigt hållbar utveckling,
            men det kan vara ett bra verktyg och ett smörjmedel.
          </note>
          <note>
            Vi har också varit noga från alliansens sida med att poängtera
            den fria handelns betydelse för utvecklingen. Genom att den svenska
            utvecklingspolitiken är behjälplig i arbetet med att stödja strävandet
            efter stärkta samhällsfunktioner kan bättre förutsättningar för
            handeln att fungera på ett bra sätt komma till stånd. Demokrati,
            frihet och marknadsekonomi är nödvändiga delar för att skapa en
            hållbar utveckling.
          </note>
          <note>
            Fru talman! Det är viktigt att vi i de lägen där det behövs kan
            vara flexibla och ha möjlighet att genomföra nödvändiga åtgärder.
            Det kan handla om att stödja människorättsaktivister, fristående
            journalister och så vidare i exempelvis Ryssland. Det kan vara
            utbildning av poliser om bland annat kvinnors och barns rättigheter,
            det kan handla om civil minröjning etcetera. Det är åtgärder som
            i dag inte alltid omfattas av OECD:s så kallade Dacregler. Därför
            tror jag att det vore lämpligt att föra en diskussion inom Dacgruppen
            om ökad flexibilitet på de här områdena, inte för att urholka
            biståndet utan för att göra det mer verkningsfullt för dem som
            är i behov av det. Jag är säker på att vi skulle kunna bli mer
            effektiva och uppnå ett bättre resultat om vi inte i alla lägen
            vore hundraprocentigt bundna av OECD:s och Dacs kriterier.
          </note>
          <note>
            På samma sätt bör vi nog föra en diskussion om att få till stånd
            en större långsiktighet. Det har diskuterats här tidigare i dag.
            Dagens enprocentsmål innebär inte bara en risk för att vi i ökad
            utsträckning fokuserar på utbetalning i stället för på utveckling.
            Det skapar framför allt en ryckighet och en svårplanerad situation.
            Under de flesta år har biståndet ökat, men i tider av negativ
            ekonomisk utveckling minskar det. Det gör att med en krympande
            ekonomi blir beloppet som betalas ut, även om man har enprocentsmålet,
            per automatik lägre. Här är jag medveten om att de tre vänsterpartierna
            sannolikt kommer att angripa mig för att jag är moderat och enligt
            dem vill sänka biståndet. Men om vi kollar på verkligheten kan
            vi faktiskt se att en regering med en moderat biståndsminister
            under alla fyra åren har levererat 1 procent i bistånd. Och jag
            fokuserar hellre på vad vi får ut än på vad vi betalar ut, för
            jag tror som sagt att utvecklingsmål leder till större förbättringar
            än utbetalningsmål.
          </note>
          <note>
            Internationellt finns en överenskommelse om att vi ska leva upp
            till målet om ett bistånd på 0,7 procent av bni utifrån det regelverk
            som är fastställt. Det följer och uppnår Sverige med bred marginal.
            Vi jobbar också internationellt för att få andra länder med oss
            på det, så att också andra länder tar större ansvar. Under det
            svenska EU-ordförandeskapet har det kraftsamlats på många områden
            inom utvecklingspolitiken.
          </note>
          <note>
            Fru talman! Jag noterar att oppositionen beklagar sig över det
            faktum att informationsanslaget för enskilda organisationer minskar.
            I en tid av finanskris och minskad ekonomi där biståndet i kronor
            och ören sjunker vill vänsteroppositionen lägga mer pengar på
            information i Sverige, när vi samtidigt tvingas dra ned på stödet
            till de fattiga länderna. Vi prioriterar även här fattigdomsbekämpningen.
            De enskilda organisationerna får dessutom en mindre nedräkning
            av biståndet än biståndets minskning i sin helhet.
          </note>
          <note>
            Slutligen kan jag konstatera att enigheten i de tre vänsterpartierna
            Socialdemokraterna, Vänsterpartiet och Miljöpartiet inte direkt
            genomsyrar deras hållning i utrikes- och utvecklingspolitiken.
            Det kanske är extra tydligt inom utvecklings- och utrikespolitiken.
            Det är värt att notera att det i betänkandet finns 11 reservationer
            och 4 särskilda yttrande från oppositionen. Mer än hälften av
            reservationerna är enskilda reservationer från ett av partierna
            som inte håller med de andra. Det blir dessutom något av en färglös
            kosmetisk åtgärd när det som står i vissa av reservationerna är
            exakt detsamma som står i betänkandet som alliansledamöterna i
            riksdagen ställer sig bakom.
          </note>
          <note>
            Vad gäller de särskilda yttrandena lyser enigheten också där
            med sin frånvaro. Det finns en fråga som förenar oppositionen,
            och det är frågan om Swedfund och dess verksamhet i allmänhet,
            en verksamhet som i många fall skapat väl fungerande företag och
            arbetstillfällen och därmed tillväxt och utveckling.
          </note>
          <note>
            Vi tror på arbetslinjen och skapandet av riktiga jobb och en
            långsiktigt hållbar utveckling. Vi vill att fler personer här
            i Sverige ska kunna gå från utanförskap till arbete, och det vill
            vi också internationellt. I länder där arbetslöshet och utanförskap
            är i stort sett totalt är varje skapat arbete än mer viktigt.
            Här har Swedfund i många fall lyckats mycket väl. Till det säger
            alliansen ja och vänstern nej.
          </note>
          <note>
            Med dessa ord, fru talman, vill jag yrka bifall till utskottets
            förslag till beslut.
          </note>
          <note type="speaker">
            Anf. 97 HANS LINDE (v) replik:
          </note>
          <note>
            Fru talman! Christian Holm oroar sig av någon ganska märklig
            anledning över att vi i oppositionen inte är eniga om varje reservation.
            Men jag tänker då göra Christian Holm glad genom att fokusera
            på en av de frågor där vi är klockrent eniga från oppositionen,
            nämligen frågan om Swedfund där vi säger nej till det borgerliga
            förslaget att ta 100 miljoner från biståndsbudgeten och pumpa
            in dem i Swedfund. Det är inte första gången det här sker. Under
            den här mandatperioden har den borgerliga regeringen pumpat in
            1,3 miljarder kronor i Swedfund, trots att vi nu ser skandal efter
            skandal i Swedfunds verksamhet.
          </note>
          <note>
            Tidningen Omvärlden avslöjar att under 2008 placerade Swedfund
            98 miljoner svenska biståndskronor i skatteparadis, 20 procent
            av de samlade utländska investeringar man gjorde. Riksrevisionen
            har varit i utskottet och också offentligt presenterat sin svidande
            kritik mot Swedfunds verksamhet. Man säger att Swedfund sätter
            sin egen kortsiktiga lönsamhet framför utvecklingsperspektiven
            och utvecklingsmålen. Det måste ju rimma extremt illa med den
            borgerliga retoriken om kvalitet i biståndet att pumpa in biståndspengar
            i skatteparadis och låta kortsiktiga vinstintressen gå före utvecklingsperspektiven.
          </note>
          <note>
            Vad jag förstår har en del av avslöjandena kommit efter att regeringen
            presenterade sin budgetproposition, så det har funnits all möjlighet
            i världen för den borgerliga alliansen att ändra sig på den här
            punkten. Budgeten har ju inte blivit klubbad än. Det finns möjlighet
            att backa här, att dra tillbaka förslaget och invänta eventuella
            förändringar i Swedfunds verksamhet och sedan gå in med pengarna.
            Men så sker inte, utan man fortsätter som den ståndaktiga tennsoldaten
            att hålla fast vid sitt förslag om att pumpa in 100 miljoner svenska
            biståndskronor i en hårt kritiserad verksamhet. Varför, Christian
            Holm, väljer ni att hålla fast vid detta orimliga förslag?
          </note>
          <note type="speaker">
            Anf. 98 CHRISTIAN HOLM (m) replik:
          </note>
          <note>
            Fru talman! Som jag sade i mitt anförande tycker vi att Swedfund
            gör mycket som är bra. De har haft många verksamheter som har
            fungerat väl. Någon verksamhet har fungerat mindre väl. Kent Härstedt
            tog upp något exempel, och Hans Linde diskuterade också kring
            detta.
          </note>
          <note>
            Så är det, Swedfund är ett riskkapitalbolag som går in och tar
            risker på områden där andra inte tar risker. Det är väl sannolikt
            så, och det ska vi vara medvetna om, att om man gör det kommer
            det även i framtiden att vara vissa projekt som inte är till hundra
            procent lyckade. Därför är det viktigt att man redan från början
            är medveten om detta och givetvis vidtar så mycket säkerhetsåtgärder
            som möjligt för att så inte ska ske.
          </note>
          <note>
            Samtidigt tycker jag att det är bra att ha fokus också på det
            som har fungerat väl. Det är samma sak på andra områden inom biståndet.
            Bara för att vissa delar av budgetstödet inte alltid har fungerat
            hundraprocentigt, om vi ska vara diplomatiska, liksom vissa projektbistånd
            eller att enskilda organisationer inte alltid har levererat perfekt,
            behöver man inte i alla lägen strypa eller dra ned stödet till
            dessa.
          </note>
          <note>
            Sett till resultatet som helhet värderar vi Swedfund som en bra
            verksamhet som gör nytta och leder till utveckling.
          </note>
          <note type="speaker">
            Anf. 99 HANS LINDE (v) replik:
          </note>
          <note>
            Fru talman! Jag imponeras av effektiviteten hos Christian Holms
            ideologiska skygglappar. Han vägrar ta intryck av det som presenteras
            på område efter område när man kritiserar Swedfund. Det är fascinerande
            att höra från en borgerlig företrädare som har deltagit i hetsen
            mot de svenska frivilligorganisationerna när de inte har kunnat
            redovisa varje kvitto på småsummor att han inte på någon punkt
            är beredd att ta intryck av all den omfattande kritik som har
            riktats mot Swedfund.
          </note>
          <note>
            Inför denna debatt gick jag in och kollade vad den borgerliga
            alliansen har skrivit om Swedfund i sin budgetproposition. På
            s. 37 skriver man: Swedfunds verksamhet ligger väl i överensstämmelse
            med den allmänna inriktningen för svenskt utvecklingssamarbete.
          </note>
          <note>
            Är det en skrivning som den borgerliga regeringen håller fast
            vid efter att det visat sig att Swedfund sätter sina kortsiktiga
            vinstintressen före utvecklingsperspektiven?
          </note>
          <note>
            Är det en skrivning man håller fast vid efter att det visat sig
            att Swedfund har pumpat in 98 miljoner biståndskronor i skatteparadis?
          </note>
          <note>
            Håller man fast vid att Swedfunds verksamhet ligger väl i överensstämmelse
            med den allmänna inriktningen för svenskt utvecklingssamarbete?
          </note>
          <note>
            Ställer man sig bakom det efter avslöjandena i Makedonien om
            att man har genomdrivit misslyckade projekt som har tvingat makedonska
            mjölkbönder att slakta sina egna kor?
          </note>
          <note>
            Jag vet inte om detta är Moderaternas politik för att bryta utanförskap.
          </note>
          <note type="speaker">
            Anf. 100 CHRISTIAN HOLM (m) replik:
          </note>
          <note>
            Fru talman! Som Hans Linde borde ha förstått av den pågående
            debatten och av de diskussioner vi har haft i utskott och utanför
            så har alliansen välkomnat Riksrevisionens granskning av Swedfund.
            Där det finns konkret kritik ska man givetvis ta till sig den
            och se till att förbättra. Det råder inget tvivel om det.
          </note>
          <note>
            När det gäller skatteparadis, som Hans Linde var inne på, har
            vi under de gångna veckorna diskuterat skatteparadis ofta och
            mycket här i kammaren. Det tecknas avtal med olika skatteparadis
            för att förhindra möjligheten att kunna agera på det vis som Swedfund
            gjort. Swedfund är ett företag och agerar som ett sådant, dock
            med den skillnaden att man finansieras av biståndspengar. Då är
            det viktigt att se hur vi kan lösa situationen med skatteparadis.
          </note>
          <note>
            Jag ifrågasätter starkt Hans Lindes tal om hets mot frivilligorganisationer.
            Jag är ganska övertygad om att han syftar på den kritik som kom
            från Riksrevisionen förra året. Som moderat tyckte jag att det
            var bra att den kritiken kom fram. Kritiken riktades inte främst
            till frivilligorganisationerna utan till Sidas bristande möjlighet
            att kunna följa upp vad svenska biståndsmedel används till. Där
            är jag kritisk. Betalar vi ut svenska skattepengar ska vi kunna
            följa upp vad de används till.
          </note>
          <note>
            Det kan vi inte kritisera Swedfund för. Där är det enkelt och
            tydligt att utvärdera och följa upp vart de pengar som betalats
            ut har gått, oavsett om det har fungerat bra eller dåligt. Det
            är viktigt. Och i många delar har Swedfund fungerat mycket väl.
          </note>
          <note type="speaker">
            Anf. 101 KENT HÄRSTEDT (s) replik:
          </note>
          <note>
            Fru talman! Det var intressant att lyssna på ordväxlingen mellan
            Christian Holm och Hans Linde. Det normala vore väl att man agerar
            på ungefär samma sätt i båda dessa fall. När Riksrevisionen presenterade
            sin kritik mot Sidas utbetalning till enskilda organisationer
            var reaktionen från statsministern och den övriga regeringen snabb.
            I detta sammanhang har det varit bedövande tyst. Samma önskan
            om ordning och reda borde väl gälla över hela linjen när vi hanterar
            svenska biståndsmedel. I det som har presenterats, i de intervjuer
            som har gjorts och i det som sagts av företrädare för Regeringskansliet
            i utrikesutskottet har det varit mycket sparsamt med kommentarer.
            Det hela kan summeras till ett beklagande.
          </note>
          <note>
            Det är en trovärdighetsfråga. Det handlar inte bara om stopp
            och belägg eller att verksamheten ska fortsätta som tidigare,
            utan det handlar om att man vill fylla på med 100 miljoner. Tycker
            inte Christian Holm att det är en trovärdighetsfråga när man så
            starkt har drivit frågan om ordning och reda?
          </note>
          <note>
            Jag ska ta denna diskussion ordentligt med biståndsministern
            senare. Man driver frågan om ordning och reda så starkt, men här
            decimerar det sig till ett beklagande.
          </note>
          <note type="speaker">
            Anf. 102 CHRISTIAN HOLM (m) replik:
          </note>
          <note>
            Fru talman! Det är viktigt med trovärdighet och att vi har krav
            och är tydliga vad gäller effektivitet och resultat. Alliansen
            har varit tydlig här.
          </note>
          <note>
            Det har inte varit bedövande tyst. Vi har tydligt välkomnat den
            kritik som har framkommit. Kent Härstedt tog upp Swedmilk i Makedonien.
            Det är givetvis ett olyckligt fall där det har begåtts fel och
            eventuellt brott, inte av Swedfund men av andra. Det får ett rättsligt
            efterspel precis som när andra brott begås.
          </note>
          <note>
            Swedfund är här en del som går in och satsar för att få till
            stånd en verksamhet. I detta fall finns givetvis det som är uppbyggt
            och investerat kvar. Däremot är verksamheten självklart mycket
            hårt drabbad.
          </note>
          <note>
            Frågan är vad som kommer att kunna göras framöver. Kan man få
            i gång verksamheten igen? Här pågår det ett intensivt arbete,
            och det är viktigt.
          </note>
          <note type="speaker">
            Anf. 103 KENT HÄRSTEDT (s) replik:
          </note>
          <note>
            Fru talman! Christian Holm får gärna förtydliga. Var har ni varit
            så tydliga någonstans? Det vill jag gärna höra.
          </note>
          <note>
            Jag har ett par frågor till. Också vi socialdemokrater är djupt
            kritiska till neddragningarna vad gäller enskilda organisationer.
            Vi hörde kolleger i den rödgröna koalitionen redogöra för neddragningar
            från 128 miljoner till 54 miljoner. Det är en dramatisk förändring
            som får ganska långtgående effekter. För mig krävs en långsiktighet.
            Vill man ha en långsiktighet och aktivitet hos enskilda organisationer
            och vill man att de ska kunna behålla sin dubbla roll dels att
            samla in pengar, dels att jobba med att förankra biståndet hos
            svenska folket vet jag av egen erfarenhet att man inte kan samla
            in pengar till det nere på torget. Det är inte lätt att generera
            pengar till att informera svenska folket på det viset. Därför
            är det en dramatisk förändring att gå från 128 miljoner till 54
            miljoner.
          </note>
          <note>
            Jag skulle vilja höra hur Christian Holm ser på detta. Vi är
            djupt kritiska, och vi har lagt in några tiotals miljoner för
            att försöka stävja detta en aning.
          </note>
          <note>
            Christian Holm ger sig själv och Moderaterna beröm vad gäller
            enprocentsmålet. Om Moderaterna själva hade fått bestämma och
            de tre övriga partierna inte hade funnits i alliansen hade ni
            då haft 1 procent i bistånd i budgeten i år? Jag hoppas att Christian
            Holm ger ett ärligt svar på den frågan.
          </note>
          <note type="speaker">
            Anf. 104 CHRISTIAN HOLM (m) replik:
          </note>
          <note>
            Fru talman! Jag tackar Kent Härstedt för frågorna. Jag hoppas
            att jag var tydlig i mitt anförande vad gäller enprocentsmålet.
            Jag sade att vi har ett enprocentsmål men att jag själv hellre
            ser ett utvecklingsmål än ett utbetalningsmål och eftersträvar
            en långsiktighet. Långsiktigheten kritiserar jag i nuläget i och
            med att vi är bundna till enprocentsmålet.
          </note>
          <note>
            Har man hur mycket pengar som helst kan man se till att det aldrig
            sjunker under 1 procent och att det ofta ligger långt över. Vi
            måste dock ta ansvar för statens finanser, vilket vi gör, och
            har vi ett enprocentsmål är det där vi håller oss.
          </note>
          <note>
            I vissa fall kanske vi hade mer än 1 procent, andra år kanske
            vi hade haft något mindre. Jag vill återigen säga att jag inte
            tror att man ska låsa sig vid procentsiffran.
          </note>
          <note>
            När det gäller de frivilliga organisationerna har vi organisationsstödet
            där biståndet i kronor och ören sjunker. Det påverkar de organisationer
            som inte får pengarna. Men jag tror att det påverkar de fattiga
            människorna ute i världen ännu mer om vi tar pengar därifrån och
            skär ned.
          </note>
          <note>
            Det handlar om prioriteringar. Vi valde att prioritera verksamhet
            utomlands för fattiga människor i stället för information inom
            Sverige.
          </note>
          <note type="speaker">
            Anf. 105 BODIL CEBALLOS (mp) replik:
          </note>
          <note>
            Fru talman! Christian Holm envisas med att kalla oss på den här
            sidan för vänsterpartierna. Jag vill påminna Christian Holm om
            att vi är det gröna partiet i den här riksdagen. Det vore ungefär
            som att jag skulle kalla er allihop för konservativa partier.
          </note>
          <note>
            Det är en beteckning som ni själva inte längre använder, inte
            ens när Moderaterna i andra länder skulle kallas för The Conservative
            Party eller någonting sådant. Det vill ni inte ens kännas vid
            själva. Vi kanske ska kalla varandra för det som vi själva betecknar
            oss som. Då kan jag i så fall kalla dig för moderat och inte konservativ.
          </note>
          <note>
            Jag skulle vilja fråga lite grann om Östeuropasamarbetet. Vi
            har protesterat mot att man har lagt det inom biståndsramen men
            i en annan budgetpost. Vad är det som gör att det inte kan ingå
            i det ordinarie biståndet? Varför gjorde man en egen post? Jag
            skulle vilja ha reda på vad det är som gör det.
          </note>
          <note>
            Om vi ska kunna stå bakom det någon gång i framtiden måste vi
            veta vad de pengarna egentligen ska gå till och varför de inte
            finns i det ordinarie biståndet. Jag har för mig att man sade
            att det inte var enligt Dacreglerna fullt ut. Jag skulle därför
            vilja veta vad som är anledningen till detta.
          </note>
          <note>
            Jag tänkte också på frågan om handel som du tog upp i ditt anförande.
            Det är viktigt att det är en handel som pågår. Men det är också
            oerhört viktigt att vi har en uppföljning av hur till exempel
            våra svenska företag eller europeiska företag som beger sig till
            andra länder, handlar med andra länder eller investerar i andra
            länder beter sig.
          </note>
          <note>
            Nu med neddragningen av informationsanslaget har vi mindre möjligheter
            att följa upp vad som händer.
          </note>
          <note type="speaker">
            Anf. 106 CHRISTIAN HOLM (m) replik:
          </note>
          <note>
            Fru talman! Det var trevligt att få beskedet att ni inte är vänster.
            Däremot kan man titta på de förslag som kommer. De eniga förslag
            som kommer är i varje fall inte borgerliga. Det är en vänsteropposition
            vi har i Sverige till de fyra borgerliga partierna, som alla betecknar
            sig som borgerliga och tillhör Center-Right på den politiska skalan,
            om vi ska diskutera sådana delar.
          </note>
          <note>
            När det gäller insatser i Östeuropa har vi olika budgetposter.
            Det finns givetvis olika delar av insatserna i östra Europa. Rysslandsinsatserna
            som vi har stått här och diskuterat många gånger är några av dem.
            Ryssland är inte Dacfähigt enligt de regler vi har. Men som vi
            alla är medvetna om, och som Bodil, Kent och Hans brukar påminna
            oss om, har man inte minst i Ryssland ett stort problem med yttrande-
            och tryckfriheten.
          </note>
          <note>
            Vi satsar nu pengar till journalister, politiska grupper och
            människorättsaktivister men också klimatbistånd och så vidare
            som vi tycker är viktigt. Det är återigen så att vi måste fråga
            oss: Vad är det vi uppnår med att vi ger pengarna? Vad är det
            för resultat vi får? Vi tror att det ger bra resultat. Sedan är
            det inte allt som omfattas av Dackriterierna.
          </note>
          <note type="speaker">
            Anf. 107 BODIL CEBALLOS (mp) replik:
          </note>
          <note>
            Fru talman! Jag förstår det som så att ni i de fyra högerpartierna
            på den sidan anser att vi är tre vänsterpartier på denna sida.
            Du kallade er själva för borgerliga. Vi kallar oss för rödgröna.
          </note>
          <note>
            Du säger att biståndet inte är Dacfähigt. Det var just därför
            som vi ifrågasätter att det ligger under biståndsramen och inte
            under någonting annat. Det svenska biståndet ska i huvudsak gå
            till fattigdomsbekämpning. Sedan har vi ett antal kriterier utöver
            det. Men vi har rätt i att det inte är Dacfähigt. Därför borde
            det inte ligga under biståndet utan någon helt annanstans.
          </note>
          <note>
            Vi återgår till frivilligorganisationerna. Du sade i svaret till
            Hans att det självklart är så att när biståndet går ned ska det
            också påverka frivilligorganisationerna. I mitt inlägg sade jag
            att jag inte någonstans kan läsa mig till att stödet till frivilligorganisationerna
            ska öka när ekonomin är bättre. Är det så att det ska minska när
            ekonomin är sämre borde det också öka när ekonomin är bättre.
            Men så har inte varit fallet, utan det har varit samma summa under
            de år som har varit.
          </note>
          <note>
            Nu helt plötsligt ska stödet minska, och de ska vara glada för
            att minskningen är mindre för dem än inom många andra områden.
            Jag skulle vilja höra din syn på det. Ska det fortsättningsvis
            vara så att stödet ökar när det är goda tider och minskar när
            det är sämre tider? Då kan man lite grann spara från år till år.
          </note>
          <note>
            Nästa fråga är: När ska det återställas efter den här minskningen
            till den nivå det var tidigare? Om det bara är nu som det ska
            minskas för att det är dåliga tider bör det också återställas
            någon gång i framtiden.
          </note>
          <note type="speaker">
            Anf. 108 CHRISTIAN HOLM (m) replik:
          </note>
          <note>
            Fru talman! Vi har partier som emellanåt kallar sig gröna även
            på den borgerliga sidan. Det finns säkert både grön höger och
            grön vänster. Det finns i varje fall de rödgröna och alliansen.
            Vi kan nöja oss där och frångå den diskussionen.
          </note>
          <note>
            Det svenska biståndet går i huvudsak till fattigdomsbekämpning.
            Till allra största del är det fattigdomsbekämpningen som står
            i fokus. Åtgärder i andra delar kan också vara viktigt emellanåt.
          </note>
          <note>
            Som jag sade i mitt anförande som Bodil så korrekt berättade
            här får frivilligorganisationerna en mindre sänkning än biståndet
            som helhet. Vi har den situationen att ekonomin minskar. Exakt
            när och med hur mycket det ska öka i framtiden är svårt att sia
            om. Vi får se på den ekonomiska utvecklingen i landet Sverige.
          </note>
          <note>
            Jag ska gå till frågan om handeln, som jag inte hann svara på
            i mitt första inlägg och som Bodil ställde som första fråga. Vi
            tycker att handeln är viktig. Det är givetvis så att den ska granskas
            och följas upp även i framtiden. Där sätter vi stor vikt vid att
            vi ska utvärdera och se vad det leder till.
          </note>
          <note>
            Det gäller Swedfunds handelsverksamhet. Där är det klart att
            biståndet utvärderas. Men sedan måste vi hela tiden se till och
            följa vad som händer i vår omvärld. Vad gör vi för biståndsinsatser?
            Vad händer på handelssidan, och vilka behov finns framgent?
          </note>
          <note>
            Sedan är jag inte övertygad om att problem på bästa sätt avhjälps
            och förbättras genom att svenska frivilligorganisationer med sitt
            informationsstöd informerar om detta i Sverige. Vi har fungerande
            kontrollsystem vad gäller det svenska biståndet, och vi följer
            utvecklingen runt om i världen.
          </note>
          <note type="speaker">
            Anf. 109 KERSTIN LUNDGREN (c):
          </note>
          <note>
            Fru talman! Vi diskuterar nu politik för global utveckling, eller
            åtminstone delar av den politiken. Den är i ärlighetens namn större
            än det som rör sig i utrikesutskottets hägn.
          </note>
          <note>
            Det handlar om en politik för en ekonomisk, ekologisk och socialt
            hållbar utveckling. Där är biståndet bara en av många insatser.
            Men det är en väldigt omdiskuterad och väldigt viktig del i vårt
            arbete för att också nå fram på så många andra områden.
          </note>
          <note>
            Jag är glad att vi för fjärde budgeten i rad kan presentera ett
            förslag som innebär en volym som motsvarar 1 procent av bruttonationalinkomsten.
            Jag är däremot naturligtvis ledsen för och beklagar att den ekonomiska
            utvecklingen i världen har gått bakåt.
          </note>
          <note>
            Det drabbar oerhört många andra mycket hårdare än det drabbar
            oss. Det leder naturligtvis till att också den totala volym som
            vårt bistånd rör minskar. Det är en naturlig följd av hur vi har
            ordnat det. Det gäller hos oss, och det gäller hos andra länder.
          </note>
          <note>
            Den här gången visar det kanske mer än någonsin tidigare vikten
            av att föra också en ekonomisk politik i Sverige och i andra länder
            som gör att vi får en positiv ekonomisk utveckling. En förbättring
            av vår bni skulle naturligtvis direkt få effekter också för det
            utrymme som finns på det område som vi nu talar om. Vår möjlighet
            att lindra den ekonomiska krisen och dess verkningar i andra delar
            av världen skulle då naturligtvis också förbättras.
          </note>
          <note>
            Jag är glad att vi har en helhetssyn i regeringens budgetförslag
            som bygger just på arbetslinjen och att man får ekonomin på fötter
            igen, vilket gör att vi kan stärka vårt globala ansvarstagande
            ytterligare.
          </note>
          <note>
            Här finns det naturligtvis ett särskilt ansvar för oss i de rikare
            delarna av världen. Vi har också en rad överenskommelser som grund
            för detta, inte minst millenniemålen där det tyvärr ser ut att
            gå bakåt. Måluppfyllelsen försämras. Inte minst drabbas den del
            av världen där så mycket annat händer som är illa för människor
            södra Afrika, sub Sahara.
          </note>
          <note>
            Jag är glad över att vi också i den här budgeten har tydligt
            fokus på områden i Afrika när det gäller våra insatser i länderna,
            att Afrika är tydligt när det gäller att skydda och värna det
            stöd som går just till dessa länder.
          </note>
          <note>
            Med den fjärde budgeten som nu presenteras tycker jag att vi
            visar att vi har klarat att gå vidare i arbetet med att få ett
            mer fokuserat bistånd med färre länder och tydligare mål. Jag
            kan lugnt konstatera att det finns mer att göra när det gäller
            att fokusera, att öka tydligheten och att nå resultat eftersom
            detta inte är ett arbete som görs på en kafferast. Det är ett
            långsiktigt arbete. Där är biståndet inte nödvändigtvis det avgörande,
            utan handel, allmän ekonomisk utveckling, utbildning och annat
            har stor betydelse.
          </note>
          <note>
            Från vår sida har vi tre teman, bland annat demokrati och mänskliga
            rättigheter. För oss är det viktigt att bygga samhällen underifrån
            och att stärka det civila samhället. Därför är det viktigt att
            säkra och värna de civila organisationerna. Inget samhälle är
            nämligen starkare än dess svagaste länk, och ett levande och aktivt
            civilt samhälle är naturligtvis väldigt viktigt för att man ska
            kunna bygga en demokrati. Också för att förändra de stater där
            demokratin inte ens kan skönjas är det naturligtvis oerhört viktigt
            att jobba i det civila samhället.
          </note>
          <note>
            Det handlar om att bygga upp rättssäkerhet så att människor kan
            lita på att de har lika värde och lika möjligheter.
          </note>
          <note>
            Det handlar om att bygga upp öppenhet och skapa ett samhälle
            där man ser, tilltror och kan granska den offentliga makten och
            som har nolltolerans mot korruption, vilket många stater är hårt
            härjade av.
          </note>
          <note>
            Det handlar om klimat och miljö, inte bara därför att vi behöver
            klara tvågradersmålet i Köpenhamn. Det handlar också om att vi
            behöver få en långsiktighet när det gäller anpassning, energi,
            miljö och säkerhet och vattenfrågor. Det är några av de områden
            som vi har talat om. Jag skulle också vilja lägga till att det
            handlar om jordbruk och jordbrukets möjligheter, inte minst i
            de delar av Afrika där så mycket skulle behöva hända.
          </note>
          <note>
            Men det handlar här inte bara om biståndet. Även här är det andra
            områden och andra resurser som kommer att behövas för att man
            ska klara det långsiktiga uppdraget att nå en hållbar utveckling.
          </note>
          <note>
            Vi talar om jämställdhet för kvinnor. Kvinnornas roll i utvecklingen
            är central. Kvinnorna är en nyckel till förändring. De bär oerhört
            många möjligheter till förändring i det lokala samhället. Därför
            är det bra med mikrokrediter. Det är bra att öka kvinnors möjligheter
            att starta företag och driva på för förändring. Det handlar också
            om kvinnors deltagande i den politiska miljön.
          </note>
          <note>
            Men det handlar också om det som hotar kvinnor. Då handlar det
            om kvinnors rätt till sin kropp, vilket ifrågasätts och hålls
            tillbaka. Det handlar om könsrelaterat våld mot kvinnor, om människohandel
            och om det som vi ser så ofta, nämligen hur kvinnor systematiskt
            används och våldtas i olika kris- och konfliktsituationer.
          </note>
          <note>
            Herr talman! Biståndet är viktigt, och det är också viktigt att
            det är effektivt. Vi jobbar tillsammans med andra givare, och
            vi jobbar på att säkra en bas men också en spets där vi har spetskompetens.
          </note>
          <note>
            Jag är glad över att vi nu har fått en del av de resultatuppföljningar
            som vi har efterfrågat. Jag är glad över att kunna ta del av rapporten
            från Dac OECD:s biståndskommitté som visar att vi ligger långt
            framme. Där uppmanas vi att göra mer när det gäller ytterligare
            förbättringar av styrning och resultatredovisning och också att
            visa den politik för global utveckling som tar hela greppet och
            förbättra resultatredovisningen i den delen.
          </note>
          <note>
            Jag är också glad över regeringens egen skrivelse när det gäller
            biståndets resultat, och jag noterar att oppositionen i all sin
            välvillighet välkomnar regeringens initiativ till en resultatskrivelse
            om biståndet, inte minst därför att man har valt att gå så grundligt
            till väga i redovisningen. Det är positivt att kunna notera detta
            i en reservation.
          </note>
          <note>
            Jag vill avslutningsvis konstatera att vi här rör vid ett område
            där mod krävs. Det är viktigt att ha modet att våga vara närvarande
            även i miljöer där det är svårt och att våga vara närvarande i
            akt och mening att vilja förändra fattiga människors situation
            och skapa förutsättningar för utveckling. Modet att satsa också
            i svåra miljöer innebär en insikt om att det kan gå fel, att det
            kan gå fel med våra skattepengar. Vi ska arbeta intensivt för
            att undvika detta, men det ska inte leda oss till rädsla att våga
            vara närvarande där svåra situationer föreligger.
          </note>
          <note>
            Herr talman! Jag yrkar bifall till förslaget i betänkandet.
          </note>
          <note type="speaker">
            Anf. 110 BODIL CEBALLOS (mp) replik:
          </note>
          <note>
            Herr talman! Att vara i opposition är inte bara att säga nej
            till allt, utan det är naturligtvis också att ge beröm för det
            som majoriteten gör bra, och det gör vi i början av vår reservation.
            Det är en självklarhet, tycker jag, och det är bra att det uppmärksammas
            att vi har skrivit det.
          </note>
          <note>
            Men det var inte därför som jag begärde replik. Kerstin Lundgren
            talade också om klimatet och tvågradersmålet. I mitt inlägg tog
            jag upp att vissa menar att världen inte klarar mer än en och
            en halv grad.
          </note>
          <note>
            Vi hade European development days för inte så länge sedan. Vid
            den stora slutdiskussionen i plenum där var det ett antal väldigt
            utsatta länder där som också tog upp att de kanske inte klarar
            mer än en och en halv grad. De öriken som finns i Stilla havs-området
            etcetera kommer kanske inte alls att finnas kvar om det blir två
            graders höjning.
          </note>
          <note>
            Nu står vi inför Köpenhamnsmötet. Det ser inte jätteljust ut
            när det gäller förhandlingarna. Många menar att vi inte kommer
            att kunna få ett bindande avtal. Jag tycker naturligtvis att det
            vore oerhört olyckligt om vi inte får ett bindande avtal eftersom
            vi inte kan fortsätta hur länge som helst. Vi har väldigt bråttom
            och måste verkligen sätta fart så att vi inte hamnar i den situationen
            att dessa öriken faktiskt försvinner. Vi vet inte alls hur framtiden
            kommer att se ut. Någon sade här att vi kan hålla på och dribbla
            om huruvida det är en klimatpåverkan eller ej i världen.
          </note>
          <note>
            Den är verklig. Vi ser den varje dag. Om orsaken är den vi tror
            eller om den är någon annan kan de fortsätta att diskutera som
            inte tror på att människan har orsakat den. Jag tror att människan
            har gjort det.
          </note>
          <note>
            Jag skulle vilja veta hur Centerpartiet driver frågan för att
            få ett bindande avtal i regeringen och i Köpenhamn. Regeringen
            har ansvar för det.
          </note>
          <note type="speaker">
            Anf. 111 KERSTIN LUNDGREN (c) replik:
          </note>
          <note>
            Herr talman! Tack för frågan, Bodil Ceballos. Det är naturligtvis
            oerhört viktigt att försöka nå så långt vi kan i Köpenhamn. Jag
            vågar försäkra Bodil Ceballos och er andra att Centerpartiet och
            hela regeringen gör allt man kan för att i alla sammanhang vara
            med och föra samtal och försöka påverka.
          </note>
          <note>
            Vi driver tvågraderskampanjen. Välkommen med, Bodil Ceballos.
            Gå gärna in på vår hemsida och skriv på, om du inte redan har
            gjort det, Bodil Ceballos. Det finns möjlighet att göra det tillsammans
            med andra organisationer för att skapa ett tryck. Vi jobbar på
            olika områden för att skapa tryck för att nå ett avtal i Köpenhamn.
          </note>
          <note>
            Det är inte bara den här riksdagen som har avgörandet i sin hand.
            Det har inte ens regeringen. Det är det som är så spännande. Det
            vet vi båda. Det handlar om att andra länder måste hinna med i
            sin demokratiska process.
          </note>
          <note>
            EU och Sverige har jobbat intensivt för att man i Köpenhamn ska
            nå så långt att man får ett ramverk och politiskt åtagande som
            är så tydligt att man sedan kan säkerställa ett politiskt och
            juridiskt bindande avtal, säkrat med uppföljning och annat, så
            att vi får de viktiga länderna med. Det har varit den stora bristen
            under den gångna regimen under Kyotoprotokollet. Det som nu är
            avgörande är att vi får de viktiga länderna med på uppdraget.
          </note>
          <note>
            Jag är glad att vi har åtminstone den tydligheten att man är
            beredd att ställa upp på två grader. Nu gäller det att komma med
            underlag för att göra det möjligt. Innan man börjar diskutera
            att gå ned till 1,5 eller något annat måste vi ha ett bindande
            avtal på plats.
          </note>
          <note type="speaker">
            Anf. 112 BODIL CEBALLOS (mp) replik:
          </note>
          <note>
            Herr talman! Jag kan glädja Kerstin Lundgren med att jag faktiskt
            redan har skrivit under på station. Ni hade en stor kampanj där.
            Det beror inte på att jag tycker att det räcker med två grader
            jag tycker naturligtvis att det bör vara mer men, såvitt jag har
            sett, finns det ingen annan kampanj som jag kan skriva på i stället.
          </note>
          <note>
            Vi hade EU-nämndsbesök från Frankrike. Två personer från deras
            klimatkonvention var här. De var oroade inför Köpenhamnsmötet
            och menade att ordförandeskapet inte drev på tillräckligt mycket
            för att få ett bindande avtal.
          </note>
          <note>
            När det kommer signaler från Frankrike om att vi inte driver
            på tillräckligt mycket är det klart att jag också blir oroad.
            Det var därför jag ställde frågan till Kerstin Lundgren.
          </note>
          <note>
            Sverige ska ju ha en egen uppfattning. Vi vill att vi ska komma
            långt i förhandlingarna. Vi ska inte bara vara ordförande för
            att sammanjämka övriga länder. Vi har också en uppfattning. Den
            uppfattningen måste komma fram väldigt tydligt.
          </note>
          <note>
            Miljöpartiet tycker att det är oerhört viktigt att det vi kommer
            fram till inte är sämre än Kyotoprotokollet. Vi har redan Kyotoprotokollet.
            Hur ska det tolkas? Hur ska man göra olika saker? Vi skulle vilja
            se en fortsättning på Kyotoprotokollet. Risken är att vi hamnar
            på en sämre nivå om man skriver om allting. Då har vi inte mekanismerna
            för att tolka avtalet.
          </note>
          <note>
            Det bör också vara förenat med någon form av sanktioner för de
            länder som inte lever upp till de åtaganden de har.
          </note>
          <note>
            Jag hoppas verkligen att det inte är som fransmännen säger, att
            vi har gett upp på den här punkten, utan att ordförandeskapet
            verkligen driver på i klimatfrågan.
          </note>
          <note type="speaker">
            Anf. 113 KERSTIN LUNDGREN (c) replik:
          </note>
          <note>
            Herr talman! Om EU-nämnden ska diskuteras kan jag säga att jag
            har varit på andra EU-nämndssammanträden och lyssnat och kan konstatera
            att det finns ett oerhört starkt engagemang hos alla i regeringen
            för att man ska nå framgång i Köpenhamn.
          </note>
          <note>
            Vi har arbetat intensivt. Utskottet var i USA i höstas och förde
            diskussioner. Där kunde vi höra de signaler som regeringen och
            den övriga världen har hört om de problem som föreligger för Obama
            att komma med här och nu.
          </note>
          <note>
            Den tydliga indikationen är att EU och svenskt ordförandeskap
            har gjort oerhört mycket för att vi har kommit så långt som vi
            har kommit.
          </note>
          <note>
            Vi är de första som visar pengar. Vi är de första som driver
            på när det gäller målsättningen. Sverige har genom sin klimat-
            och energiöverenskommelse visat att vi är beredda att gå före
            och även här hemma leva upp till de åtaganden som vi säger att
            vi ska ha på EU-nivå.
          </note>
          <note>
            Sverige går före här hemma. Sverige går före och leder Europa.
            Vi hoppas att vi tillsammans ska kunna göra skillnad i Köpenhamn.
          </note>
          <note type="speaker">
            Anf. 114 BIRGITTA OHLSSON (fp):
          </note>
          <note>
            Herr talman! Jag yrkar inledningsvis bifall till förslaget i
            betänkandet.
          </note>
          <note>
            Jag vill anknyta till en av de tidigare ordväxlingarna. Den lexikaliska
            betydelsen av borgerlig är icke socialist. Det tror jag att samtliga
            fyra partier i alliansen kan skriva under på.
          </note>
          <note>
            Efter ett år av global finansiell kris, lågkonjunktur, minskat
            bistånd och ökad utsatthet för världens allra mest utsatta, fattiga
            och förtryckta känns uppmaningar om mer internationalism och västvärldens
            ansvar mer aktuella än någonsin.
          </note>
          <note>
            Många löften om stöd har ekat tomma trots att nöden är stor.
            På FN:s världshungerkonferens som ägde rum nyligen kom ledare
            och regeringsrepresentanter överens om att öka jordbruksbiståndet
            till fattiga länder. Vi fick ingen summa. Vi fick ingen målsättning.
            Vi fick inte heller någon tidsram för detta bistånd.
          </note>
          <note>
            I dag lider över en miljard människor av hunger. Det väntas bli
            ännu värre nästa år då priset på mat väntas stiga.
          </note>
          <note>
            Var sjätte minut svälter ett barn ihjäl. Nästan 200 miljoner
            barn under fem år i utvecklingsländerna växer mindre än normalt
            och är sjuka på grund av näringsbrist under de första levnadsåren.
          </note>
          <note>
            I Asien har antalet barn med tillväxthämning förvisso sjunkit
            till 30 procent från 44 procent 1990, och i Afrika till 34 procent
            från 38 procent. Men fortfarande lever 90 procent av de barn som
            inte växer i normal takt i de två världsdelarna Asien och Afrika,
            enligt en färsk rapport från FN:s barnfond Unicef.
          </note>
          <note>
            Mer än en tredjedel av de 8,8 miljoner barn som dör av lunginflammation,
            diarré och andra sjukdomar skulle ha överlevt om de inte varit
            undernärda.
          </note>
          <note>
            Fortsatt lever drygt hälften av världsbefolkningen i ofria odemokratiska
            stater där de förvägras rätten att tycka, tänka och tro fritt.
            Kvinnor är en andra klassens medborgare på hela jordklotet. Hbt-personers
            rättigheter förtrycks varje dag. Grundläggande mänskliga fri-
            och rättigheter är fortfarande en dröm inte bara för miljoner
            utan för miljarder människor på jordklotet.
          </note>
          <note>
            I dag diskuterar vi utgiftsområde 7, internationellt bistånd,
            det vill säga primärt pengafrågan och de finansiella medlens fördelning.
            Därför inriktar jag mig på det.
          </note>
          <note>
            Alliansregeringen har under sina tre år vid regeringsmakten i
            Sverige haft tre fokusområden inom biståndspolitiken: demokrati,
            jämställdhet och miljö. Det återspeglas också i många av våra
            prioriteringar.
          </note>
          <note>
            Alliansregeringen blir den första svenska regering någonsin som
            uppnår enprocentsmålet över en hel mandatperiod. För krisåret
            2009 beräknas biståndet bli så högt som 1,1 procent av bni den
            högsta nivån någonsin.
          </note>
          <note>
            Nog kan man en dag och debatt som denna kosta på sig en jämförelse
            mellan de totala biståndsvolymerna under respektive mandatperiod.
            Under den socialdemokratiska förra regeringens period satsades
            92,5 miljarder kronor på bistånd, det vill säga 23,1 miljarder
            kronor per år. Alliansregeringen har satsat 127,5 miljarder kronor,
            det vill säga nästan 32 miljarder i snitt per år.
          </note>
          <note>
            Differensen är alltså att alliansen ger 35 miljarder kronor mer,
            det vill säga mer än en hel biståndsbudget. Differensen per år
            blir att alliansen ger 9 miljarder kronor mer i snitt per år.
          </note>
          <note>
            Man kan fråga sig hur mycket världens fattiga då förlorade på
            Socialdemokraternas biståndspolitik. Jag erkänner helt och fullt
            att bnp eller bni har ökat sedan Socialdemokraterna hade makten
            20022006. För att göra jämförelsen lite mer rättvisande kan vi
            därför räkna på ett annat sätt: Hur mycket förlorade världens
            fattiga på att Socialdemokraterna inte uppnådde enprocentsmålet
            under förra mandatperioden? Om vi räknar ut skillnaden mellan
            Socialdemokraternas faktiska biståndsbudgetar och Socialdemokraternas
            biståndsbudgetar under samma år, det vill säga om de hade uppnått
            enprocentsmålet, är svaret att världens fattiga förlorade 11 miljarder
            kronor på Socialdemokraternas biståndsbudgetar 20022006 därför
            att man valde att inte leva upp till enprocentsmålet.
          </note>
          <note>
            Under hela det socialdemokratiska regeringsinnehavet mellan 1995
            och 2006 förlorade världens fattiga totalt 46 miljarder kronor
            i uteblivet bistånd därför att s inte uppnådde enprocentsmålet
            förrän den absolut sista perioden av det sista regeringsåret lämpligt
            till valet 2006.
          </note>
          <note>
            Jag ska vara ärlig. Det finns avräkningar som jag ogillar och
            som jag har ogillat som folkpartist i våra budgetförslag under
            de senaste tre åren. Man ska vara klar med detta. Vi är en regering
            där man får jämka sig tillsammans. Man kan ha framgångar, men
            vissa mål kanske man inte når upp till i första varvet.
          </note>
          <note>
            Under den debatt man har kunnat lyssna på under de senaste timmarna
            tycker jag att det är intressant med den kritik som inte minst
            Vänsterpartiet och Miljöpartiet målar upp. I vissa inslag är det
            kanske en rättvisande kritik, men det är samma kritik som Vänsterpartiet
            och Miljöpartiet hade mot den förra, socialdemokratiska regeringen.
            Den handlar om för stora avräkningar vad gäller flyktingkostnader
            och annat. Jag tycker att man måste var fair också i det perspektivet.
          </note>
          <note>
            Det finns några förslag som jag tycker att man ska lyfta fram.
            Vi som liberaler är glada över att de finns med i denna budget.
            I enlighet med ett förslag om avgiftsbeläggning av högre utbildning
            för medborgare utanför EU kommer man att starta ett stipendieprogram
            riktat till studenter från fattiga länder. Det kommer att finansieras
            via biståndet. Det rör sig om 30 miljoner kronor 2011 med en ökning
            till 100 miljoner kronor år 2012 och framåt. Förut har Sverige
            inte tagit ut avgifter.
          </note>
          <note>
            Det som jag tycker är mycket positivt med detta inslag, när man
            väl har valt att gå den vägen, är att många studenter utanför
            Europa som kommer från riktigt fattiga länder men som har starka
            ambitioner och stor begåvning kommer att kunna söka stipendium
            för att ta sig hit. Det är inte alltid de studenterna vi når i
            dag. I dag kommer många studenter från västvärldens rika länder
            till Sverige och studerar. Det är förstås också positivt, och
            de skulle gott kunna vara fler. Men här skulle man kunna öppna
            en möjlighet för begåvade individer från många afrikanska och
            asiatiska länder och från Latinamerika så att de ges chansen att
            söka stipendier som täcker utbildningskostnader och förstås också
            boende och litteratur.
          </note>
          <note>
            Den satsning som jag är mest stolt över som folkpartist är satsningen
            på främjande av demokrati och yttrandefrihet. Den ökar med 20
            procent från 100 miljoner till 120 miljoner i denna budget.
          </note>
          <note>
            En ytterligare positiv insats här är att egeninsatsen för enskilda
            organisationer som söker medel från denna anslagspost för att
            jobba med just demokrati, yttrandefrihet och frihet minskar till
            0 procent. Det krävs alltså ingen egeninsats alls i framtiden
            på denna post.
          </note>
          <note>
            Vi återinför Rysslandsbiståndet. Det kommer att uppgå till 25
            miljoner kronor nästa år. Eftersom Ryssland inte är Dacfähigt
            är detta medel som skjuts till utöver de 1 procent som är garanterade
            via bni.
          </note>
          <note>
            I år kommer det inte heller att ske några avräkningar för skuldavskrivningar.
            Avräkningarna för flyktingkostnader har minskat stort i denna
            budget.
          </note>
          <note>
            Biståndet till Vitryssland ökar med 20 miljoner från 70 till
            90 miljoner, det vill säga en ökning med nästan 30 procent, för
            att stödja frihetsaktivister, oberoende journalister och politiska
            aktivister i demokratirörelsen som vill ha ett annat styre än
            Lukasjenkos Vitryssland Europas sista diktatur.
          </note>
          <note>
            Sociala sektorer som utbildning och hälsa kommer att värnas generellt.
            Barn ska kunna gå kvar i skolan även om det är ekonomisk kris
            i världen.
          </note>
          <note>
            Sist men inte minst ökas biståndet till Afghanistan och kommer
            snart att uppgå till en halv miljard kronor. Sverige är ett av
            de länder i världen som satsar mest biståndspengar på Afghanistan
            just nu. Det tycker jag att vi alla ska vara stolta över. Från
            Folkpartiets sida önskar vi att vi ska få ännu mer medel öronmärkta
            till detta i framtiden.
          </note>
          <note>
            Jag är som folkpartist stolt över helheten. Det finns som sagt
            alltid behov av finslipningar. Vi är fyra olika partier som får
            jämka oss tillsammans. Men det är också en del av politikens vardag
            och verklighet.
          </note>
          <note type="speaker">
            Anf. 115 HANS LINDE (v) replik:
          </note>
          <note>
            Herr talman! Man kan inledningsvis konstatera att Birgitta Ohlsson
            spelar rollen som oppositionspolitiker mot den förra socialdemokratiska
            regeringen betydligt bättre än hon försvarar sin egen politik.
            Det är bara tragiskt i sammanhanget att det i stället är Birgitta
            Ohlsson som sitter med vid regeringsmakten just nu.
          </note>
          <note>
            Jag går nu över till den fråga jag egentligen hade. Jag har under
            hösten vid en lång rad tillfällen deltagit i olika panelsamtal
            och debatter med Birgitta Ohlsson om sexuell och reproduktiv hälsa
            och rättigheter. Vi har haft många intressanta samtal, jag och
            Birgitta Ohlsson, men kanske inte de mest eldiga. Jag och Birgitta
            Ohlsson delar på många punkter ett engagemang för kvinnors rätt
            till sin egen kropp och i hbt-frågor.
          </note>
          <note>
            Men när jag tittar i den budgetproposition som vi har på vårt
            bord ser jag en tydlig skillnad mellan den retorik jag har hört
            i panelsamtalen från Birgitta Ohlsson och denna proposition. Vad
            den borgerliga regeringen nu föreslår är en tydlig neddragning
            för andra gången den här mandatperioden till UNFPA FN:s familjeplaneringsprogram.
          </note>
          <note>
            Man planerar också att dra ned stödet till IPPF under den kommande
            mandatperioden och under de kommande mandatperioderna. Det är
            det internationella ledande nätverk som samlar de organisationer
            runt om i världen som jobbar med sexuell och reproduktiv hälsa
            och rättigheter.
          </note>
          <note>
            Nedskärningarna i sig är så klart allvarliga. De kommer att leda
            till att projekt avslutas och läggs ned i syd. Men vad som kanske
            är ännu värre är den signal som den borgerliga regeringen inklusive
            Folkpartiet skickar ut. Vi vet att det är många som tittar på
            Sverige i de här frågorna och som väljer att ta rygg på oss. Risken
            är uppenbar att många andra länder runt om i världen nu väljer
            att följa i Sveriges fotspår när den borgerliga regeringen aviserar
            neddragningar till UNFPA och IPPF.
          </note>
          <note>
            Jag måste ställa mig en fråga, Birgitta Ohlsson, efter allt jag
            har hört om ditt engagemang i sexuell och reproduktiv hälsa och
            rättigheter. Hur kan Birgitta Ohlsson och Folkpartiet ställa sig
            bakom de här nedskärningarna?
          </note>
          <note type="speaker">
            Anf. 116 BIRGITTA OHLSSON (fp) replik:
          </note>
          <note>
            Herr talman! Det är oerhört viktigt att vi står på kvinnors och
            flickor sida när det gäller rätten till fria, lagliga och säkra
            aborter. Den hållningen har den här regeringen på samma sätt som
            den förra regeringen haft när vi har lyft upp dessa frågor.
          </note>
          <note>
            När det gäller stödet till olika FN-organ kan man konstatera
            en sak. Om det är något FN-organ som har fått neddragningar har
            det varit UNDP FN:s utvecklingsfond. Man kan säga att de har varit
            de största förlorarna i detta sammanhang, dels för att vi har
            en finanskris just nu, dels för att vi har haft synpunkter på
            att rättighetsperspektivet ska bli tydligare där.
          </note>
          <note>
            Både UNFPA, FN:s befolkningsfond, som gör ett fantastiskt arbete
            och Unicef har fått vissa neddragningar. Totalt sett har biståndet
            sjunkit med i snitt 9 procent på grund av den finansiella krisen.
            Vi har i dag ett enprocentsmål i Sverige, som jag tror att också
            Hans Linde ställer sig bakom. Det leder till att man måste göra
            prioriteringar när den allmänna ekonomin går ned. I snitt har
            biståndet som sagt sjunkit med 9 procent, men de sänkningar som
            har gällt organ som UNFPA och Unicef har blivit sjuprocentiga,
            det vill säga inte lika stora som dem som en del andra organ har
            drabbats av på grund av den finansiella krisen.
          </note>
          <note>
            Det kan bli så när man måste prioritera i en situation. UNFPA
            har inte bidragit som något slags ideologisk slakt av pengar,
            utan det handlar om att man har följt det allmänna mönstret. Man
            har velat hålla kvar ungefär samma nivå, men det har också fått
            påföljder.
          </note>
          <note>
            Jag tror att biståndsministern kommer att ta upp problematiken
            med International Planned Parenthood Federation lite senare. Men
            man bör ta upp i diskussionen att det har funnits en viss kritik
            mot organisationen. Man har inte fått ut tillräckligt mycket resultat
            och det har funnits saker man har velat förbättra.
          </note>
          <note type="speaker">
            Anf. 117 HANS LINDE (v) replik:
          </note>
          <note>
            Herr talman! Biståndspolitik handlar om att göra prioriteringar;
            där har Birgitta Ohlsson alldeles rätt. Det är det som är så oerhört
            tragiskt när vi tittar på den borgerliga biståndspolitik som Birgitta
            Ohlsson ställer sig bakom man har valt att prioritera och pumpa
            in 100 miljoner kronor i Swedfund trots den omfattande kritiken
            mot deras verksamhet. Där kan man prata om problem att mäta resultat.
            Det har man gjort bland annat på bekostnad av stödet till UNFPA,
            stödet till IPPF och stödet till frivilligorganisationernas informationsarbete.
            Det är en prioritering som den borgerliga regeringen har gjort
            och som Birgitta Ohlsson ställer sig bakom. Jag tycker att det
            är beklagligt. Det rimmar väldigt illa med det vi har hört från
            Birgitta Ohlsson i talarstolar och från podium runt om i det här
            landet.
          </note>
          <note>
            Birgitta Ohlssons inlägg känns trots allt lite som en favorit
            i repris. Varje gång man kritiserar någon del av den borgerliga
            politiken tar Birgitta Ohlsson ett steg tillbaka och säger att
            Folkpartiet egentligen hade önskat något annat och att om man
            själv hade haft makten och 100 procent av alla ministerposter
            hade man gjort på ett annat sätt.
          </note>
          <note>
            Det här är den fjärde budgeten från den borgerliga alliansen
            som har presenterats på vårt bord. Det är dags för Folkpartiet
            att börja bekänna färg. Vad har man egentligen gjort för avtryck
            i den borgerliga biståndspolitiken? Birgitta Ohlsson lyckades
            i alla fall redovisa några saker från talarstolen som har varit
            de liberala avtrycken i denna budget. Man har lyckats få igenom
            att nu ska bistånd finansiera svenska högskolor. Det är en stor
            liberal framgång enligt Birgitta Ohlsson. Hon drar också upp två
            olika satsningar på 20 miljoner vardera i en budget på 31 miljarder
            kronor. Jag tror att jag ställer en fråga som är berättigad och
            som jag tror att många av Birgitta Ohlssons väljare också kommer
            att ställa till henne i den valrörelse som kommer. Var finns Folkpartiets
            avtryck i denna budget? Jag kan inte se dem.
          </note>
          <note type="speaker">
            Anf. 118 BIRGITTA OHLSSON (fp) replik:
          </note>
          <note>
            Herr talman! Politik är ett givande och tagande. Det ska jag
            helt och fullt erkänna. Om Hans Linde någon gång hamnar i en samlingsregering
            med sina rödgröna vänner tror jag att han kommer att få känna
            på detta. Då kanske vi kommer att ha en annan typ av debatt här.
          </note>
          <note>
            Låt mig ta upp några klara och tydliga segrar för Folkpartiet.
            Hans Linde må raljera över ett ökat stöd till demokrati och mänskliga
            rättigheter, men det är väldigt viktigt. Det har varit en större
            satsning. Nu var det förvisso bara 20 miljoner detta år, men det
            var någonting man valde att prioritera tydligt. Det som är unikt
            och nytt är att alla enskilda organisationer som vill söka dessa
            pengar inte behöver ha någon egen insats alls. Det var något som
            vi kämpade för väldigt hårt under den förra regeringen. Vi ville
            se till att det skulle bli en nollavgift och att man skulle kunna
            söka pengar på ett lättare sätt. Det är ofta väldigt fragila länder.
          </note>
          <note>
            Rysslandsbiståndet har kommit tillbaka utöver den ordinarie biståndsbudgeten.
          </note>
          <note>
            Att raljera över att fattiga studenter med stark begåvning från
            u-länder ska komma hit för att studera tycker jag också känns
            lite märkligt. Det kommer att innebära att fler personer än tidigare
            från riktigt fattiga och utsatta länder ges en chans.
          </note>
          <note>
            Jag tog upp flera saker som vi har varit kritiska mot tidigare.
            Avräkningar vad gäller skuldavskrivningar förekommer inte i år.
            Det har också minskats väldigt tydligt på flyktingfronten.
          </note>
          <note>
            En sak som dock har förbryllat mig lite grann under debatten
            är diskussionerna om Swedfund. Jag kan erkänna att jag inte tillhör
            de främsta tillskyndarna av att Swedfund ska tillföras medel,
            och det vet jag gäller flera här i kammaren. Men om man lägger
            pengarna åt sidan och tittar på själva innehållet i den rödgröna
            reservationen har jag väldigt svårt att se vad som är den stora
            ideologiska skillnaden jämfört med alliansens utskottstext. Om
            man jämför reservation 11 med det utskottet har sagt på s. 57
            är kraven i praktiken nästan identiska. Utskottet säger tydligt
            att vi förutsätter att regeringen i lämpligt sammanhang snarast
            återkommer till riksdagen med en redovisning av analysarbetet
            med mera. Det är identiskt med reservationen. Det känns mest som
            luft.
          </note>
          <note type="speaker">
            Anf. 119 BODIL CEBALLOS (mp) replik:
          </note>
          <note>
            Herr talman! Birgitta Ohlsson beskriver hur det går till med
            förhandlingar när man sitter i en regering. Vi är fullt medvetna
            om att vi kommer att hamna i samma situation. Birgitta tog också
            upp hur diskussionerna har varit tidigare och att Miljöpartiet
            och Vänsterpartiet har varit kritiska mot avräkningar även under
            tidigare år. Det visar bara att vi är konsekventa i vår kritik
            av avräkningarna. Det var också avräkningarna som jag tog upp
            allra mest i mitt anförande.
          </note>
          <note>
            Jag kan inte hålla med om att det är en så stor minskning av
            avräkningen för flyktingmottagande. Det är fortfarande över 2
            miljarder kronor. Det var någonting på 2 268 miljoner förra året,
            och innan dess var det 2 500 miljoner. Men under tidigare år var
            det så mycket mindre. Det skulle vara intressant att veta om alliansen
            har gjort en uppföljning av vad de pengarna egentligen går till.
            Vi har en viss mängd flyktingar som kommer till landet. Vissa
            av dem berättigar till att man får dra av, medan andra inte gör
            det. Vad har de här pengarna gått till? Migrationsbudgeten är
            på 8 miljarder, och vi tar 2 miljarder direkt från biståndet.
            Vart tar pengarna vägen?
          </note>
          <note>
            Jag tryckte egentligen på knappen för att diskutera det här med
            neddragningen till frivilligorganisationerna. Den fråga jag ställde
            till Christian Holm var: Är det inte rimligt att stödet till frivilligorganisationerna
            höjs när det är goda tider så att de inte bara minskar nu när
            det är dåliga tider? De har inte fått en höjning när biståndet
            har höjts, utan man har fått en sänkning nu när biståndet har
            sänkts på grund av att vi har sämre ekonomi.
          </note>
          <note type="speaker">
            Anf. 120 BIRGITTA OHLSSON (fp) replik:
          </note>
          <note>
            Herr talman! Den första frågan handlade om avräkningar vad gäller
            flyktingkostnader. Där följer regeringen OECD:s Dackriterier väldigt
            noga. Man går inte över gränsen där. Det finns ett regelsystem
            som har satts upp. Bodil är väldigt insatt i frågan. Det handlar
            om flyktingar som tillhör speciella kategorier som man får räkna
            av. Det gäller inte flyktingkostnader i allmänhet, utan det gäller
            vissa kategorier. Det är ett arbete som är kopplat till UNHCR.
            Man kan alltid diskutera summan, om det är för mycket, och situationen,
            men det har i alla fall minskat i år. Det tycker jag själv är
            positivt. På den fronten noterat jag också att det inte är några
            skuldavskrivningar i år.
          </note>
          <note>
            Den andra frågan gällde detta med enskilda organisationer. Där
            minskar stödet med 7 procent, och det är en genomsnittlig sänkning
            på grund av att biståndet går ned just nu. Det finns ingen överenskommelse
            om att det successivt ska minska eller något slags trend att de
            ska få mindre på sikt. Det är någonting man får ta upp i varje
            förhandling när man förhandlar om biståndsbudgeten.
          </note>
          <note type="speaker">
            Anf. 121 BODIL CEBALLOS (mp) replik:
          </note>
          <note>
            Herr talman! Birgitta Ohlsson svarar inte på frågan om hon tycker
            att det är rimligt att det ökar i goda tider och minskar i sämre
            tider, det vill säga att det finns en relation mellan dessa.
          </note>
          <note type="speaker">
            Anf. 122 BIRGITTA OHLSSON (fp) replik:
          </note>
          <note>
            Herr talman! Bodil Ceballos har en klar poäng. Det finns vinster
            med att satsa mycket på enskilda organisationer, men det handlar
            även om var man tror att man får ut mest effekt av biståndet.
            Det handlar också om prioriteringar där. Vi värnar förstås civilsamhället.
            Någonting som inte har kommit upp så mycket i debatten är att
            när vi ökar stödet till demokrati, yttrandefrihet och mänskliga
            rättigheter med 120 miljoner kommer det att vara en kvot där många
            enskilda organisationer kommer att kunna söka pengar till olika
            projekt. Det öppnas också andra möjligheter utöver det som går
            direkt, öronmärkt till dem. Kreativa idéer måste belönas, och
            det kan man göra via dessa potter.
          </note>
          <note type="speaker">
            Anf. 123 KENT HÄRSTEDT (s) replik:
          </note>
          <note>
            Herr talman! Jag ska fatta mig väldigt kort. Jag har hört den
            groteska ekvationen från Birgitta Ohlsson tidigare, att det skulle
            ha blivit minus 46 miljarder i uteblivet stöd med Socialdemokraterna
            över tiden. Jag vill fråga Birgitta Ohlsson om hon också har gjort
            sammanräkningar vad gäller de borgerliga partierna. Jag skulle
            vilja höra dem i tur och ordning för Moderaterna, Folkpartiet,
            Centern och Kristdemokraterna.
          </note>
          <note type="speaker">
            Anf. 124 BIRGITTA OHLSSON (fp) replik:
          </note>
          <note>
            Herr talman! Jag vet inte om jag uppfattade frågan. Menar Kent
            Härstedt våra individuella budgetar för biståndet? Det är väl
            ingen hemlighet att vi inom alliansen kanske har olika syn på
            exempelvis enprocentsmålet. Men tittar man på olika kategorier
            blir den totala summan ändå betydligt högre när det gäller den
            biståndsbudget som vi har haft de här åren.
          </note>
          <note>
            Avser Kent Härstedt de individuella, det vill säga om partierna
            skulle ha haft separata budgetar? Jag missförstod kanske frågan.
            Den poäng som Kent Härstedt vill få fram är väl att vi är fyra
            partier i alliansen, och ett parti står inte för enprocentsmålet
            i sitt partiprogram. Nu får man väl ändå titta på den reella politik
            som har förts, och där har vi lyckats att nå upp till enprocentsmålet
            under fyra år. Jag tror att alla partier i riksdagen tycker att
            det är bra och positivt.
          </note>
          <note type="speaker">
            Anf. 125 KENT HÄRSTEDT (s) replik:
          </note>
          <note>
            Herr talman! Ni kan visst stoltsera över att ni har haft fyra
            gemensamma budgetar, Birgitta Ohlsson. Vi hade tolv gemensamma
            budgetar på raken, och vi har haft fler om vi går ännu längre
            tillbaka i tiden.
          </note>
          <note>
            Nästa gång vi har den här formen av debatt vill jag att vi, om
            vi redovisar 46 miljarder i uteblivet stöd till världens fattiga
            på grund av att vi inte har nått enprocentsmålet hela tiden, är
            rättvisa. Nästa gång kommer jag att ha en uträkning på vad ni
            har röstat emot i den här kammaren över tiden. Då kommer vi nog
            att få rätt intressanta siffror. Jag ska sätta riksdagens utredningstjänst
            på det. Då får vi nog svart på vitt vilka som över tiden har stått
            upp för bistånd i den här kammaren.
          </note>
          <note type="speaker">
            Anf. 126 BIRGITTA OHLSSON (fp) replik:
          </note>
          <note>
            Herr talman! Kent Härstedt sade: Ja, vi har ju inte alltid nått
            upp till enprocentsmålet.
          </note>
          <note>
            Poängen är att ni har gjort det en gång, vilket var väldigt nära
            inpå valet 2006. Vi lyckas, fyra partier i en alliansregering
            varav det största är skeptiskt till enprocentsmålet, att leva
            upp till det målet på ett tydligt sätt genom bra dialog och genom
            fokus på värderingar och det som vi tycker är viktigt. Samtidigt
            har Socialdemokraterna, som har en rörelse som säger sig stå bakom
            enprocentsmålet, sedan det togs i Sveriges riksdag 1968 knappt
            någon gång lyckats nå upp till det. Det tycker jag är märkligt.
          </note>
          <note type="speaker">
            Anf. 127 Statsrådet GUNILLA CARLSSON (m):
          </note>
          <note>
            Herr talman! Under alliansregeringen har biståndsbudgeten uppgått
            till 1 procent av bni varje år under hela mandatperioden, och
            den kommer att fortsätta att göra det under 2010. Jag har varit
            ansvarig för den med mycket bred marginal största biståndsbudgeten
            någonsin, och jag är stolt över att Sverige kan ha så generöst
            bistånd. Men vår uppgift är inte bara att vara generösa. Det centrala
            är att vi har ett bra bistånd som ger resultat och som når fattiga
            människor.
          </note>
          <note>
            I arbetet med biståndsbudgeten för 2010 har jag vägletts av två
            målsättningar.
          </note>
          <note>
            Ett: Att hålla fast vid den utstakade reformvägen. Den nya utvecklingspolitiken
            är bredare samtidigt som det nya biståndet är mer fokuserat. Det
            måste stå redo att möta nya utmaningar. Engagemanget för bra resultat
            i biståndet kräver fortsatta reformer, och viktigt är att långsiktighet
            och förutsägbarhet värnas.
          </note>
          <note>
            Två: Att möta utmaningarna för fattigdomsbekämpningen som följer
            av den globala ekonomiska nedgången. Nedgången i världsekonomin
            betyder stora påfrestningar för de fattiga länderna och deras
            befolkningar. I budgetarbetet har vi noga övervägt hur vi ska
            möta detta. Utmaningen har varit särskilt stor, eftersom minskningen
            i svensk bni betyder en mindre biståndsvolym nästa år än 2009,
            detta trots att vi håller fast vid principen om att avsätta 1
            procent av bni. För 2010 innebär det ett betydande fall i biståndsvolymen
            i kronor räknat. Fallet blir 9,2 procent när vi har gjort avräkningen.
          </note>
          <note>
            Jag är den första att beklaga ryckigheten i biståndsvolymen som
            följer av denna enprocentsbudgeteringsprincip. Jag skulle välkomna
            en diskussion om hur man kan uppnå mer stabilitet i biståndsvolymen
            i kronor räknat för att skapa bättre möjligheter till förutsägbarhet
            för människor som lever i fattigdom. Men jag tror också att hur
            vi budgeterar har en viktig kvalitetsaspekt som säger en del om
            hur vi hanterar skattemedel och hur vi strävar efter att uppnå
            bästa resultat.
          </note>
          <note>
            De reformer som den borgerliga regeringen har gjort av det svenska
            biståndet ökar förmågan att möta de nya utmaningarna. Nystarten
            för PGU hjälper oss att ta ett helhetsgrepp. Landfokuseringen
            och sektorsfokuseringen fortsätter, och vi kan koncentrera oss
            i stället för att sprida oss alltför tunt.
          </note>
          <note>
            Vi har ett bättre grepp om vårt arbete med de multilaterala organisationerna,
            och fokus på resultat gör att vi har en bättre förmåga att styra
            in biståndet till det som fungerar. Arbetsfördelningen mellan
            Sida och UD har stärkts.
          </note>
          <note>
            För ett år sedan, när vi gjorde budgeten för 2009, förutsåg ingen
            den djupa krisen i världsekonomin. Världsbanken och FN beräknar
            att 70100 miljoner fler människor är fattiga 2009 till följd av
            krisen. Millenniemålen är hotade. Per-capita-inkomsten i Afrika
            sjunker i år för första gången på ett decennium. Människors sårbarhet
            ökar. Konfliktriskerna ökar, och de humanitära behoven kan också
            förväntas öka.
          </note>
          <note>
            Länderna själva måste göra det mesta. Ansvaret för den egna utvecklingen
            ligger ytterst där, men vi kan bistå. Insikten om detta ligger
            till grund både för budgetprioriteringarna generellt och för hur
            vi vill arbeta med olika aktörer.
          </note>
          <note>
            När vi nu prioriterar i budgeten är det fyra åtgärder som vi
            trycker på. För det första vill vi värna de sociala sektorerna
            hälsa och utbildning. Dessa skyddar människor som mest direkt
            riskerar att drabbas av krisen.
          </note>
          <note>
            För det andra vill vi stimulera ett gynnsamt klimat för handel
            och produktiva investeringar för att få en snabbare återhämtning
            och se till att utvecklingsländerna inte fastnar i stagnation
            när det vänder.
          </note>
          <note>
            För det tredje vill vi öka användandet av programansatser, och
            för det fjärde vill vi intensifiera arbetet med att stärka politiska
            ramverk för ägande och brukningsrättigheter, finansiella marknader
            och korruptionsbekämpning.
          </note>
          <note>
            Våra prioriteringar handlar för det första om att värna dem som
            drabbas av nedgången och för det andra om att bidra till förutsättningar
            för att åter börja göra långsiktiga framsteg i fattigdomsbekämpningen.
          </note>
          <note>
            Afrika har prioriterats i den här budgeten. Det är den region
            som är fattigast, mest sårbar och sämst utrustad för hantering
            av kriser. Det kan finnas särskilda skäl att vara orolig för att
            de framsteg som faktiskt har gjorts i kampen mot fattigdom i denna
            region kan komma att tillintetgöras.
          </note>
          <note>
            När det gäller humanitärt stöd har regeringen ett starkt humanitärt
            engagemang, och vi förutser att de akuta behoven riskerar att
            öka under det kommande året.
          </note>
          <note>
            Vissa multilaterala organisationer kan i vissa fall agera med
            större flexibilitet och snabbhet än inom det bilaterala samarbetet.
            Här har vi värnat sådana organisationer som både kan mildra krisens
            direkta effekter och stimulera en tidig återhämtning.
          </note>
          <note>
            Vi har också värnat stödet genom svenska civilsamhällesorganisationer.
            Där blir inte nedgången automatiskt 9 procent utan stannar vid
            ungefär 7 procent. Vi tror särskilt på det svenska civilsamhällets
            organisationer, samarbete och möjligheter att verka i svåra politiska
            kontexter. Därför värnar regeringen civilsamhällesorganisationers
            stöd.
          </note>
          <note>
            Vad gör vi för satsningar 2010? För det första: Demokrati förstärks
            och fokuseras i enlighet med skrivelsen Frihet från förtryck .
            Den särskilda satsningen på demokratisering och yttrandefrihet
            ökar till 120 miljoner kronor. En ny policy om demokratiutveckling
            och mänskliga rättigheter tas fram.
          </note>
          <note>
            För det andra har vi stort fokus på klimatfrågan både fram till
            Köpenhamnsmötet och efter det. När det gäller klimatsatsningen
            om 4 miljarder kronor kvarstår den men förläggs över fyra år i
            stället för tre. Det är viktigt att överbrygga förtroendeklyftan
            till de fattigaste länderna, och vi tar nu också fram en ny policy
            för miljö och klimat i utvecklingssamarbetet.
          </note>
          <note>
            Jämställdhet och kvinnors roll i utvecklingen är nästa punkt.
            Krisen drabbar kvinnor särskilt. Vi fokuserar på kvinnors roll
            som ekonomiska aktörer. Regeringen genomför den satsning på millenniemål
            5, mödrahälsovård, som tidigare beslutats. Vi har presenterat
            en policy för Sveriges internationella hiv- och aidsarbete, och
            för första gången någonsin tar vi fram en policy om jämställdhet
            och kvinnors roll i utvecklingen under 2010 och tar därmed ett
            helhetsgrepp om jämställdhetspolitiken inom biståndet.
          </note>
          <note>
            Jag ser ingen anledning att tona ned de tre tematiska prioriteringarna
            som regeringen har jobbat med på grund av den globala nedgången.
            Tvärtom är de än mer angelägna.
          </note>
          <note>
            Som ni kanske förstår både av den debatt som vi har haft här
            nu och den debatt som förs i tidningar kommer jag inte att trappa
            ned på mitt arbete med transparens, effektivitet och resultat
            i utvecklingssamarbetet.
          </note>
          <note>
            Jag har gett mig en hundradagarsperiod för att fundera på effekterna
            av upptäckta korruptionsskandaler och vad det är för brister som
            finns i det svenska biståndet.
          </note>
          <note>
            I våras lämnade regeringen för första gången någonsin i svensk
            biståndshistoria en resultatskrivelse till riksdagen. I princip
            har riksdagens utrikesutskott bara lagt den till handlingarna.
            Jag har inte fått en interpellation och jag har inte fått ett
            enda inlägg i den här debatten i dag om denna viktiga resultatskrivelse
            som faktiskt bara är ett steg i en lång process för att förbättra
            resultatstyrningen av det svenska biståndet och resultatredovisningen
            till riksdag och allmänhet.
          </note>
          <note>
            Jag drog lärdomar efter det här arbetet. Det jag nu har lärt
            mig efter snart hundra dagar av reflexion och granskning kommer
            jag arbeta hårt med för att omsätta i praktiken.
          </note>
          <note>
            Det har funnits en tendens, herr talman, i tidigare redovisningar
            att fokusera på positiva resultat. I den här skrivelsen som vi
            nu behandlar har ambitionen varit att ge en så rättvis bild som
            möjligt av de resultat som uppnås såväl inom som mellan regioner,
            landkategorier och tematiska områden. Alla insatser har inte varit
            framgångsrika, och det är viktigt att vi drar lärdom av de misstag
            som görs.
          </note>
          <note>
            Skrivelsen ger en redovisning av det bilaterala samarbetet med
            ett antal samarbetsländer samt en redovisning av ett antal insatser
            indelade i olika tematiska områden, vilket inte har gjorts tidigare.
          </note>
          <note>
            Utvecklingssamarbetet utgör ofta en blygsam del av övriga finansiella
            flöden till utvecklingsländerna i jämförelse med handel, utländska
            investeringar, kommersiella lån och remitteringar. Vetskapen om
            att sambandet mellan bistånd och utveckling inte får övertolkas
            präglar redovisningen i skrivelsen.
          </note>
          <note>
            Jag vet att biståndsinsatser gör nytta i enskilda människors
            liv. Det svenska stödet inom jordbrukssektorn i Zambia nådde 44
            000 jordbrukshushåll, motsvarande 5 procent av samtliga jordbrukare
            i landet, och programmets mål att öka inkomsterna och förbättra
            livsmedelssäkerheten är i hög grad uppnått.
          </note>
          <note>
            Över 55 procent av de deltagande hushållen tryggade tillgången
            på mat samtidigt som hushållsinkomsterna i snitt fördubblades.
            Det är svårt att påstå något annat än att detta var ett gott resultat,
            oavsett hur mätbart det är på makronivå.
          </note>
          <note>
            Samma sak kan sägas om Sveriges bidrag till ett regionalt program
            i Storasjöregionen, som inneburit att 102 000 vuxna soldater och
            23 000 barnsoldater har kunnat återförenas med sina familjer i
            Demokratiska republiken Kongo. Vi har däremot inte det underlag
            som krävs för att dra mer generella slutsatser om biståndets effekt
            på ett lands utveckling i stort.
          </note>
          <note>
            Utvecklingen inom ett visst område påverkas av en mängd faktorer,
            men det betyder inte att utvärderingar av resultat och insatser
            inte ska göras. Tvärtom! Vi måste noggrant dokumentera, analysera
            och utvärdera våra insatser utifrån flera perspektiv våra svenska
            skattebetalare som legitimerar verksamheten, do no harm -principen,
            rättighetsperspektivet och säkerställandet av att pengarna och
            effekten av insatsen verkligen kommer fattiga människor till godo.
            Relevanta frågor att ställa är därför snarare: Har det svenska
            biståndet i det enskilda fallet varit en hävstång för utveckling
            eller inte? Har det svenska utvecklingssamarbetet bidragit till
            att skapa förutsättningar för fattiga människor att förbättra
            sina levnadsvillkor?
          </note>
          <note>
            Jag kommer att fortsätta mitt arbete för transparens, effektivitet
            och resultat i biståndet. Sida har i regleringsbrevet för 2009
            fått i uppdrag att snarast etablera ett enhetligt system för resultatstyrning,
            inklusive system för bedömning av biståndsinsatser och systematiska
            riskanalyser. Vidare måste fokus på förväntade och faktiska resultat
            i beredning, genomförande och uppföljning av enskilda program
            och projekt öka.
          </note>
          <note>
            Mål för den verksamhet som Sverige ger stöd till genom varje
            enskild insats måste tydliggöras, så att det finns förutsättningar
            för att i efterhand utvärdera i vilken utsträckning de förväntade
            resultaten uppnåtts.
          </note>
          <note>
            Sadev fick i regleringsbrevet för 2009 i uppdrag att redovisa
            ett förslag till flerårig utvärderingsplan för ett urval av regeringens
            samarbetsstrategier. Man har nu inkommit med en plan, och regeringsbeslutet
            är taget.
          </note>
          <note>
            Vi ökar styrningen av de multilaterala organisationerna. En av
            de faktorer som analyseras i de bedömningar som regeringen numera
            gör av organisationernas relevans och effektivitet är hur välfungerande
            system respektive organisation har för resultatstyrning. Där det
            finns brister arbetar Sverige med att förbättra kvaliteten och
            tillförlitligheten i rapporteringen inom respektive organisations
            styrelse eller genom andra former av dialog.
          </note>
          <note>
            Ökat internationellt samarbete är viktigt, inte minst med samarbetsländerna.
          </note>
          <note>
            Det är viktigt att arbetet med utvärderingar systematiseras så
            att kvaliteten i enskilda utvärderingar höjs. Ökade ansträngningar
            måste göras för att genomföra utvärderingar tillsammans med andra
            givare och att planera utvärderingarna så att baslinjedata kan
            etableras.
          </note>
          <note>
            Herr talman! Jag har följt debatten med stort intresse under
            eftermiddagen. En del av det svenska biståndet debatteras nu oerhört
            intensivt. Jag tycker att det är bra och viktigt att resonemangen
            om Swedfund har lyfts fram så mycket av riksdagens ledamöter i
            dag. Swedfund ska återkomma och berätta vad det är som har hänt
            och hur vi kan undanröja detta. Swedfund är dock bara en liten
            del av det svenska biståndet och präglas av stor öppenhet och
            transparens, eftersom det har varit enkelt att följa och granska
            allting. Det är det jag vill åstadkomma, att biståndsprojekt i
            olika delar ska kunna ha mycket mer transparens så att vi ska
            kunna se de gånger det går fel, men framför allt kunna lyfta fram
            allt det bra som görs och kunna duplicera detta.
          </note>
          <note>
            Jag har lite grann känt att vi har anklagats för att ha ett CSO-stöd
            som inte värnas. Men om ni tittar på propositionen på s. 33 ser
            ni tydligt att stödet till de svenska organisationerna i det civila
            samhället går ned mindre än i andra delar. Här framgår prioriteringarna
            väldigt tydligt, också prioriteringen, herr talman, att gå ned
            till 60 miljoner kronor för att hantera information i Sverige
            om utvecklingssamarbetet. Jag tycker att det är väldigt mycket
            pengar. Jag tycker att det är en rimlig prioritering vi har gjort,
            eftersom vi vill värna fattigdomsbekämpning ute i länderna, att
            vi kan avstå mer på informationsarbetet hemma, men framför allt
            göra informationsarbetet i Sverige mångsidigare och effektivare,
            så att det verkligen berättar om de goda resultat som finns för
            att värna legitimiteten.
          </note>
          <note>
            Herr talman! Det finns ett antal reservationer som har berörts,
            men det fanns också ett stort resonemang som jag tycker att mina
            allianskolleger har fört väldigt väl. Det handlar om omkring 127
            miljarder, och alliansen har fått kritik för att man avräknat
            ungefär 10 miljarder kronor på olika sätt.
          </note>
          <note>
            Jag vill bara säga att flyktingmottagandet i Sverige, värnandet
            av asylrätten och engagemanget för flyktingar i världen gör att
            jag tyvärr inte kan vara kvar för replikskiften i denna viktiga
            debatt. Jag har nämligen fått besked om att vi skulle börja debatten
            kl. 12 i dag. Redan kl. 15 skulle jag ha tagit emot Karen Abuzayd
            från FN:s hjälporganisation för de palestinska flyktingarna på
            besök på UD, eftersom Unrwa firar 60 år i år, 60 år av ockupation,
            där Sverige är en av de största basbudgetstödgivarna med 276 miljoner
            svenska kronor per år. Jag är angelägen om att gå och träffa henne
            och diskutera situationen för 4,6 miljoner flyktingar i de palestinska
            områdena, där 80 procent i dag är beroende av livsmedelsstöd för
            sin överlevnad och där det är en extremt svår finansieringssituation
            för landet. Jag ber, herr talman, riksdagens ledamöter att ha
            respekt för att jag tyvärr hade detta inplanerat med fel tidsplanering.
            Jag vill fullfölja det arbete och engagemang som Sverige har för
            Unrwa.
          </note>
          <note>
            Jag vill också med anledning av reservationer som har lämnats
            passa på att säga att jag avser att återkomma till riksdagens
            utrikesutskott för att diskutera Thailand, Burma och vad vi gör
            i kategori 4-länderna. Jag gör det jättegärna, inte minst eftersom
            vi nu ska jobba med en policy för hur vi ska jobba med demokratistöd
            och tar vidare skrivelsen. Jag skulle gärna vilja visa på vår
            transparens i den delen.
          </note>
          <note>
            Herr talman! Det har kommit attacker, inte minst från Vänsterpartiet,
            som gäller att det skulle råda extrema skillnader. Hans Lindes
            ena reservation, som han har tillsammans med Socialdemokraterna
            och Miljöpartiet, handlar om Swedfund, som är en mikroskopisk
            del av det svenska biståndet. Den har diskuterats länge här i
            dag. Men i sin andra reservation som han yrkar bifall till i dag
            under punkt 6, motion U209 av Lars Ohly eftersom Vänsterpartiet
            till skillnad från en del andra oppositionspartier lägger fram
            partimotioner på detta viktiga område vill han att vi ska göra
            mer för att minska mödradödligheten och uppnå millenniemål 5.
            Jag kommer, herr talman, att se till att Hans Linde kommer att
            vara extra informerad, eftersom jag vill att han ska kunna vara
            med i Sidas och min satsning på millenniemål 5, där vi nu gör
            extra ansatser och där vi också skapar en stor och bred referensgrupp
            för att visa att Sverige om något land driver både SRHR-frågorna
            och kampen för kvinnors rätt till sin egen kropp väldigt hårt
            i utvecklingssamarbetet.
          </note>
          <note>
            Tack för er förståelse, och tack för en bra debatt!
          </note>
          <note>
            Ajournering
          </note>
          <note>
            Kammaren beslutade kl. 15.57 på förslag av förste vice talmannen
            att ajournera förhandlingarna till kl. 16.00 då votering skulle
            äga rum.
          </note>
          <note>
            Återupptagna förhandlingar
          </note>
          <note>
            Förhandlingarna återupptogs kl. 16.00.
          </note>
          <note>
            19 § Beslut om ärenden som slutdebatterats vid dagens sammanträde
          </note>
          <note>
            Punkt 1
          </note>
          <note>
            Punkt 2
          </note>
          <note>
            Punkt 1
          </note>
          <note>
            Punkt 2
          </note>
          <note>
            Punkt 2
          </note>
          <note>
            Punkt 3
          </note>
          <note>
            Övriga punkter
          </note>
          <note>
            Punkt 4
          </note>
          <note>
            Övriga punkter
          </note>
          <note>
            20 § (forts. från 18 §) Internationellt bistånd (forts. UU2)
          </note>
          <note type="speaker">
            Anf. 128 ROSITA RUNEGRUND (kd):
          </note>
          <note>
            Herr talman! Jag vill börja med att yrka bifall till förslaget
            i betänkande UU2 och avslag på reservationerna. Jag vill samtidigt
            få fört till protokollet min glädje att biståndsminister Gunilla
            Carlsson deltog i debatten och framförde regeringens åsikter på
            ett bra sätt. Tyvärr kunde hon inte stanna kvar.
          </note>
          <note>
            Herr talman! I dag har vi debatterat en budgetpost som för mig
            är oerhört viktig. Det är viktigt att denna budgetpost prioriteras
            i tider av ekonomisk nedgång, nämligen biståndet som uttrycker
            en solidaritet. Sverige har i dag ett mål om att avsätta 1 procent
            av bni till bistånd. Det målet lever vi i dagsläget upp till.
            Det gör oss också till föregångsland när det gäller utvecklingssamarbete.
            För mig och för oss kristdemokrater är solidaritet med utsatta
            människor i andra delar av världen en omistlig del av vår ideologi
            och politik.
          </note>
          <note>
            Vi som lever här i Sverige är lyckligt lottade, i synnerhet under
            denna finanskris om man ser till en stor majoritet av världens
            befolkning som inte har förutsättningar för ett gott och bra liv.
            Det är också självklart att valet för oss är att vi aldrig kommer
            att backa undan vårt moraliska ansvar att stötta våra medmänniskor
            oavsett vilka nationsgränser som skiljer oss åt. Det visar Sverige
            genom att ha en ambitiös biståndspolitik med ett garanterat enprocentsmål.
          </note>
          <note>
            Herr talman! Svenskt bistånd har bidragit till att minska fattigdomen
            i världen, men därmed inte sagt att det är den enda lösningen
            på utvecklingsländernas situation. Det är mer komplext än så.
            Dagens globaliserade värld och ökade handel är viktiga faktorer
            till att många människor har kunnat lyfta sig ur den extrema fattigdomen.
          </note>
          <note>
            Utveckling och tillväxt underlättas betydligt av att det finns
            stabila institutioner, rättsstatsprinciper och möjlighet till
            ansvarsutkrävande av politiskt förtroendevalda. Därför finns det
            en viktig koppling mellan demokratiskt styrelsesätt och möjligheten
            till utveckling.
          </note>
          <note>
            Jag och vi inom Kristdemokraterna tror att det svenska demokratibiståndet
            här spelar en central roll, bland annat genom det bistånd som
            kanaliseras via enskilda organisationer. Till exempel har biståndet
            bidragit till att organisationer i det civila samhället och oberoende
            medier har fått utbildning och kunskap i hur politiskt förtroendevalda
            och myndigheter kan ställas till svars när misstankar om korruption
            funnits.
          </note>
          <note>
            Det svenska biståndet har lyft människor ur extrem fattigdom
            och gjort att exempelvis fattiga kvinnor och barn har kunnat ta
            del av utbildningssatsningar och riktade projekt, vilket har lett
            till ökad jämställdhet. Det svenska biståndet spelar även en mycket
            viktig roll i stärkandet av oberoende medier, det civila samhället
            och demokratiska politiska krafter, vilket i sin tur motverkar
            korruption och elitstyre.
          </note>
          <note>
            För oss kristdemokrater är det viktigt med fortsatt fokus inom
            biståndet på det civila samhället. I länder som har auktoritärt
            eller bristande demokratiskt styre frodas ofta korruption och
            nepotism, beroende på att insynen är dålig och att det saknas
            mekanismer som gör att medborgarna kan utkräva politiskt ansvar.
            Vi tror att det svenska biståndet här spelar en viktig roll, till
            exempel genom stöd till stärkandet av demokratiska politiska krafter,
            som jag nämnde tidigare.
          </note>
          <note>
            Vi inom Kristdemokraterna tycker att det är viktigt att Sverige
            lägger stor vikt vid ett fortsatt högt bistånd och att målet om
            1 procent av bni ska behållas. Samtidigt får vi inte blunda för
            de problem som finns med ett enprocentsmål. Att storleken på biståndsbudgeten
            förändras från år till år med hänsyn till konjunktursvängningar,
            ibland med miljardbelopp som vi har hört i dagens debatt, får
            stora konsekvenser, speciellt för det bilaterala biståndet som
            kanaliseras genom Sida. Därför tror jag, herr talman, att det
            är oerhört viktigt att vi har en fortsatt debatt om det långsiktiga
            biståndet.
          </note>
          <note>
            När den svenska ekonomin har växt och Sida snabbt fått ökat anslag
            har det funnits kritik för att pengarna inte har kunnat användas
            på ett effektivt sätt. När ekonomin befinner sig i nedgång uppstår
            kritik för att viktiga och väl fungerande biståndsprojekt måste
            läggas ned med mycket kort varsel. Denna kritik är inte helt grundlös.
            Det är svårt att driva en långsiktigt effektiv verksamhet om anslagen
            kan förändras upp eller ned med över 10 procent från ett år till
            ett annat. Samtidigt som Sverige på grund av detta inte kan garantera
            långsiktighet i flera viktiga biståndsprojekt kräver vi att mottagarländerna
            ska kunna presentera 20-åriga utvecklingsplaner.
          </note>
          <note>
            Återigen, herr talman, tror jag att det är oerhört viktigt att
            vi har en fortsatt debatt om just vikten av långsiktighet i biståndet.
          </note>
          <note>
            Herr talman! Målet är att mödradödligheten ska minska med tre
            fjärdedelar före 2015. Vi vet att situationen när det gäller mödradödlighet
            är värst i södra Asien och i Afrika söder om Sahara.
          </note>
          <note>
            Vi vet också att undervisning och spridning av information om
            reproduktiv hälsa och familjeplanering ger resultat. Vi vet att
            satsning på bra mödravård med utbildad personal gör skillnad.
            På sina håll ökar andelen förlossningar som utförs med utbildad
            personal, medan framför allt kvinnor på landsbygden i utvecklingsländer
            sällan får sådan hjälp. I länder som Jamaica, Malaysia och Thailand
            kan vi se hur mödradödligheten minskat till följd av satsningar
            på familjeplanering och bättre vård. Målet att öka andelen födslar
            som sker i närvaro av utbildad medicinsk personal är inom räckhåll
            i många länder. Framsteg har också gjorts när det gäller vaccineringar
            mot mässlingen, distribution av malarianät och bromsmediciner
            mot aids.
          </note>
          <note>
            Herr talman! Det är komplicerat just när det gäller kampen mot
            mödradödligheten. Det fordrar också en långsiktighet när det gäller
            infrastrukturen. Vi ser en samstämmighet med EU, och där är biståndspolitiken
            oerhört viktig.
          </note>
          <note>
            Vi menar att Sverige genom sitt ordförandeskap har ett stort
            ansvar att påverka för ökat fokus på fattigdomsbekämpning och
            att sätta millenniemålens uppfyllande i allmänhet och kvinnors
            och barns rättigheter i synnerhet på agendan. För att nå resultat
            med det femte målet att minska mödradödligheten är, som jag nämnde
            tidigare, kunskap och god mödrahälsovård helt grundläggande.
          </note>
          <note type="speaker">
            Anf. 129 BODIL CEBALLOS (mp) replik:
          </note>
          <note>
            Herr talman! Vi har flera gånger i dag pratat om enprocentsmålet
            och vikten av långsiktighet. Naturligtvis är det så. Det går upp
            och ned på grund av att vi har ett enprocentsmål.
          </note>
          <note>
            Det som jag hela tiden har varit förundrad över när det gäller
            statsbudgeten är att det som blir ett anslagssparande i slutet
            av året bara går tillbaka till den statliga budgeten. Det är inte
            så att varje utgiftsområde för sig har möjlighet att spara i ladorna
            för svårare tider längre fram, utan det här är någonting som bara
            försvinner. Sedan kommer det nytt för nästa år, och blir det något
            över försvinner det. Det blir ingen balanspost, som vi vanligtvis
            har i de kommunala budgetarna.
          </note>
          <note>
            Det här är kanske ett sätt att kunna komma till rätta med de
            fluktuationer som det nu blir i biståndet, om man skulle förändra
            det på något sätt, så att man kan kvitta ett år mot ett annat.
            Det gör man i de flesta budgetar i övrigt. Men jag har hela tiden
            tyckt att det varit väldigt märkligt att det inte finns någon
            sådan mekanism just i statsbudgeten.
          </note>
          <note>
            Som Rosita säger är det oerhört viktigt att vi har en långsiktighet,
            särskilt som vi avkräver andra att ha 20-åriga planer.
          </note>
          <note>
            Egentligen begärde jag ordet för att prata om klimatarbetet,
            eftersom jag vet att Rosita är mycket engagerad i Awepa. Awepa
            har nu ett stort arbete på gång med Afrika och klimatarbetet,
            och de afrikanska länderna försöker vara tuffa i klimatsamtalen
            inför Köpenhamn. Jag skulle vilja veta hur Rosita ser på deras
            möjlighet att nå framgång.
          </note>
          <note type="speaker">
            Anf. 130 ROSITA RUNEGRUND (kd) replik:
          </note>
          <note>
            Herr talman! Jag tycker nog att regeringen har uttryckt väldigt
            starkt att man kommer att göra allt som står i dess makt när det
            gäller Köpenhamnsmötet. Men vi vet också att Afrika kommer att
            komma till klimatmötet med en enad röst, och de kommer att ställa
            krav. Att nu föregå vad som kommer att hända på klimatmötet i
            Köpenhamn är jag inte beredd att göra. Men jag tror att både opposition
            och majoritet väntar med spänning på vad som ska hända i december.
          </note>
          <note>
            Tyvärr ser det inte ut som att det ska bli så som vi skulle önska
            att det blir. Men jag tror att väldigt mycket kommer att klarna
            när vi får höra vad de afrikanska länderna kommer fram till och
            vad de lägger fram på Köpenhamnsmötet.
          </note>
          <note type="speaker">
            Anf. 131 BODIL CEBALLOS (mp) replik:
          </note>
          <note>
            Herr talman! Redan i dag vet vi att de menar att de rika länderna
            måste ta ett mycket större ansvar än vad till exempel u-länderna
            är beredda att göra. De menar att vi måste minska våra utsläpp
            med 40 procent det är vad jag har hört. EU-länderna säger 20 procent,
            eventuellt 30, om de andra går med på det. Det räcker ju inte
            till på långa vägar.
          </note>
          <note>
            Afrika är den kontinent som är mest drabbad redan i dagsläget
            och kommer att vara väldigt drabbad också framöver.
          </note>
          <note>
            Personligen tycker jag att de har ett väldigt starkt case, om
            man säger så, inför klimatmötet i Köpenhamn. Jag hoppas verkligen
            att regeringen på alla sätt det går trycker på.
          </note>
          <note>
            Kyrkorna i Sverige, kyrkor runt omkring och olika trossamfund
            arbetar också i samma riktning. Kyrkorna här i Sverige jobbar
            väldigt mycket inför Köpenhamnsmötet till exempel.
          </note>
          <note>
            Då återkommer vi till det här med informationsanslagen och minskningen
            av stödet till frivilligorganisationerna. Många av de organisationer
            som får del av det här stödet tillhör olika kyrkor i landet, och
            de har ett väldigt aktivt arbete när det gäller biståndet, klimatfrågan
            etcetera.
          </note>
          <note>
            Jag har ju kommit med förslag under debattens gång. Om stödet
            ska gå ned i dåliga tider måste det också gå upp i goda tider.
            Det kan inte vara så att det bara är åt ena hållet. Jag skulle
            vilja veta hur Rosita ser på det och också om det förs några diskussioner
            om huruvida det stora stöd som nu faktiskt dras bort är en engångsföreteelse
            i år eller om det här kommer att återkomma. Kommer pengarna tillbaka?
          </note>
          <note type="speaker">
            Anf. 132 ROSITA RUNEGRUND (kd) replik:
          </note>
          <note>
            Herr talman! Jag vill svara Bodil Ceballos så här:
          </note>
          <note>
            Jag tänker på när vi träffade chefen för UNFPA. Nu pratar vi
            om FN-organisationerna, men det hon sade var väldigt tydligt.
            Hon sade att hon har förståelse för att man, när ekonomin går
            ned och det är finansiella svårigheter, drar ned anslagen. Men
            det hon upplevde som det allra starkaste var att det fanns ett
            stöd. Sverige fanns där när man behövde ett stöd.
          </note>
          <note>
            Jag tycker nog att biståndsministern väldigt klart uttryckte
            stödet för det civila samhället. Det som har lagts fram är regeringens
            politik, och vi är fyra olika partier. Vi kristdemokrater har
            värnat stödet till det civila samhället, till organisationerna
            som är ute hos de allra fattigaste, och vi har värnat stödet till
            Afrika.
          </note>
          <note type="speaker">
            Anf. 133 HANS LINDE (v) replik:
          </note>
          <note>
            Herr talman! Vi fick ju aldrig någon möjlighet från oppositionen
            att begära replik på biståndsministerns anförande. Därför skulle
            jag först vilja få något fört till protokollet när det gäller
            biståndsministerns kritik mot oss i oppositionen för att vi inte
            skulle ha uppmärksammat regeringens skrivelse om biståndets resultat.
          </note>
          <note>
            Vi har från både Vänsterpartiets och Socialdemokraternas sida
            valt att motionera med anledning av denna skrivelse. Om biståndsministern
            väljer att inte läsa de motioner som presenteras i riksdagen kan
            inte riktigt oppositionen lastas för det.
          </note>
          <note>
            I dag kan man säga att det här är lite av den borgerliga biståndspolitikens
            examen. Nu har ni presenterat era fyra budgetar. Ni har presenterat
            er politik för den här mandatperioden.
          </note>
          <note>
            Jag måste säga att det inte är helt lätt att välja vad man ska
            lyfta upp i ett sådant här replikskifte.
          </note>
          <note>
            Ska man lyfta upp de 10 miljarder svenska kronor som ni har tagit
            från biståndsbudgeten i urholkningar? Eller ska man lyfta upp
            de nya urholkningar som ni har flaggat för, att svenskt bistånd
            ska finansiera högskolor och svenskt försvar? Ska man lyfta upp
            de nedskärningar ni nu aviserar när det gäller UNFPA och IPPF,
            centrala aktörer i arbetet för sexuell och reproduktiv hälsa?
            Eller ska man kanske lyfta upp hur hbt-arbetet när det gäller
            biståndet har gått i stå under den borgerliga regeringen? Eller,
            slutligen, man kanske skulle lyfta upp hur ni har pumpat in 1,3
            miljarder kronor i Swedfund.
          </note>
          <note>
            Jag skulle trots allt vilja använda det här replikskiftet till
            att fråga om och lyfta fram frivilligorganisationerna, för de
            är centrala aktörer både i svenskt biståndsarbete och i den svenska
            biståndsdebatten.
          </note>
          <note>
            Vi har tidigare i debatten hört från biståndsministern att den
            borgerliga alliansen värnar de svenska frivilligorganisationerna.
            Ändå genomför ni nu en nedskärning av informationsstödet till
            frivilligorganisationerna, från 128 miljoner till 50 miljoner.
            Det är en nedskärning på 61 procent. Det är väldigt svårt att
            kalla en nedskärning på 61 procent för att värna de organisationerna.
          </note>
          <note>
            Det här kommer så klart att få konsekvenser. Jag tror att Rosita
            Runegrund också hör signalerna om att interntidningar kommer att
            läggas ned och att personal kommer att avskedas. Min fråga till
            Rosita Runegrund blir därför: Varför väljer ni att tysta dessa
            viktiga röster i den svenska biståndsdebatten?
          </note>
          <note type="speaker">
            Anf. 134 ROSITA RUNEGRUND (kd) replik:
          </note>
          <note>
            Herr talman! Jag vill bestämt hävda att regeringen inte tystar
            dessa röster i biståndsdebatten.
          </note>
          <note>
            Visst är det tufft. Vi gjorde vad vi kunde när det gällde att
            värna medel till organisationerna, men man får kanske arbeta på
            ett annat sätt. Så är det för oss alla när det blir nedskärningar.
          </note>
          <note>
            Precis som jag nämnde tidigare gjorde vi prioriteringar så att
            de allra fattigaste inte skulle drabbas av samma nedskärningar,
            utan de fick lägre nedskärningar än det är i budgeten totalt.
            Det gäller till exempel Afrika.
          </note>
          <note>
            Så länge jag är kvar i riksdagen jag kommer att sluta nästa år
            kommer jag att göra allt för att ha en dialog och lyfta frågan.
            Jag tror inte att rösten tystnar just på grund av att man saknar
            pengar. Man kanske hittar andra vägar. Huvudsaken är att rösterna
            hörs och att svenska folket blir medvetet om hur betydelsefullt
            det svenska biståndet är. Jag tror att vi kan arbeta gemensamt
            i den frågan.
          </note>
          <note type="speaker">
            Anf. 135 HANS LINDE (v) replik:
          </note>
          <note>
            Herr talman! På en punkt får jag kanske rätta mig. Man kommer
            självklart inte att tysta alla röster i biståndsdebatten. De frivilligorganisationer
            som redan har en god ekonomi, de som är stora, Rädda Barnen, Röda
            Korset och så vidare kommer självklart att även fortsättningsvis
            ha möjlighet att delta på samma villkor i den svenska debatten.
          </note>
          <note>
            Men jag tänker på alla de små, de resurssvaga frivilligorganisationerna,
            de som nu runt om i vårt land pratar om att de ska sluta att ge
            ut sin tidskrift som de tidigare har kunnat använda för att kommunicera
            med svenska folket om biståndet och biståndets resultat. De är
            nu tvingade att lägga ned detta.
          </note>
          <note>
            Jag tänker på de frivilligorganisationer som nu pratar om att
            de kanske ska sluta att ha en hemsida därför att de inte längre
            har möjlighet att ha personal och de frivilligorganisationer som
            nu pratar om att säga upp den personal de har som jobbar med informationsarbete.
          </note>
          <note>
            Självklart kommer detta att få konsekvenser när det gäller möjligheter
            att delta i debatten. Det är svårt att hävda någonting annat.
          </note>
          <note>
            Det här kommer så klart att få konsekvenser. Vi har pratat om
            kvalitet i biståndet. Men kvalitet förutsätter att det finns en
            debatt, att kritiska röster kan höjas och att olika erfarenheter
            kan mötas i olika forum.
          </note>
          <note>
            Vi har också hört om behovet av transparens och om kampen mot
            korruption. Det är samma sak där. Ska vi kunna ha transparens
            och bekämpa korruptionen krävs det att det finns oberoende aktörer
            som kan agera, granska oss, peka finger och våga göra det när
            det finns brister i biståndet.
          </note>
          <note>
            Det är bara att beklaga att den borgerliga alliansen på de här
            områdena har valt att jag kan inte se det på något annat sätt
            tysta de mest obekväma rösterna i den här debatten. Det kommer
            att få långtgående negativa effekter när det gäller kvalitet och
            transparens och kampen mot korruption.
          </note>
          <note>
            Men jag vill också passa på att ställa en avslutande fråga som
            jag hade hoppats på att kunna få ställa till biståndsministern.
            Det handlar om handlingsplaner för hbt-frågor i biståndet. Handlingsplanen
            löper ut vid årsskiftet. Kommer det en ny handlingsplan för hbt-frågor
            i utvecklingssamarbetet, Rosita Runegrund?
          </note>
          <note type="speaker">
            Anf. 136 ROSITA RUNEGRUND (kd) replik:
          </note>
          <note>
            Herr talman! Jag vill ändå till Hans Linde säga att det kanske
            är dags för de svenska politikerna att höja sina röster i högre
            grad än man har gjort i dag när det gäller just biståndet.
          </note>
          <note>
            Det är kanske dags för oss politiker att sätta biståndet på agendan
            som en av de viktigaste posterna i budgeten. Och där kan vi hjälpas
            åt.
          </note>
          <note>
            Biståndsministern pratade tidigare om de här 60 miljonerna. För
            60 miljoner kan man göra väldigt mycket. Och jag tror att olika
            organisationer, om det finns en solidaritet mellan dem, klarar
            av det här på ett bra sätt med vår hjälp.
          </note>
          <note>
            Jag ber att få passa i frågan om hbt. Jag vet att biståndsministern
            inbjöd Hans till samtal i de här frågorna. Hon får alltså återkomma
            till Hans Linde när det gäller den frågan.
          </note>
          <note type="speaker">
            Anf. 137 KENT HÄRSTEDT (s) replik:
          </note>
          <note>
            Herr talman! Jag skulle vilja ta vid där Hans slutade. Det gäller
            neddragningen till de enskilda organisationerna.
          </note>
          <note>
            Rosita Runegrund kan inte vara omedveten om all den förtvivlan
            och kritik som finns i Organisationssverige vad gäller just neddragningen
            på det här området.
          </note>
          <note>
            Jag har själv erfarenhet. Jag har jobbat hos en biståndsminister
            en gång i tiden. Jag minns hur tufft det kunde vara ibland när
            man hade väldigt aktiva enskilda organisationer som drev på regeringen.
          </note>
          <note>
            Jag minns speciellt Östtimorkommittén som var oerhört engagerad.
            De skrev insändare, arrangerade seminarier och kritiserade vår
            sittande regering. Det fick avtryck. Vi hämtade intryck från Östtimorkommittén
            när vi utformade vår regeringspolicy i Östtimorfrågan.
          </note>
          <note>
            Det är viktigt att lyssna på kritiska röster och se till att
            vi har ett levande föreningsliv med ett engagemang i olika frågor.
            Om man inte har tystat har man i alla fall skruvat ned ljudet
            från de enskilda organisationerna.
          </note>
          <note>
            Visst förutsätter det ett visst mått av resurser för att man
            ska klara det här. Jag har själv den erfarenheten, och framför
            allt gäller det mindre organisationer som Hans Linde var inne
            på. Man kan inte naivt tro att de ska dela med sig mellan varandra.
            Det här anslaget har inte bara halverats utan också öppnats upp
            för fler civila aktörer, som det heter.
          </note>
          <note>
            Det innebär egentligen att minskningen inte bara är hälften utan
            betydligt mer än så. Det får konsekvenser, allvarliga sådana,
            för svenska enskilda organisationer inom det här området. Det
            är väldigt olyckligt.
          </note>
          <note type="speaker">
            Anf. 138 ROSITA RUNEGRUND (kd) replik:
          </note>
          <note>
            Herr talman! Finanskrisen får konsekvenser för många av oss,
            i synnerhet de allra fattigaste. Det som Kent Härstedt beskriver
            här är den information som är i Sverige. Vi har ändå värnat de
            civila frivilligorganisationerna i utvecklingsländer.
          </note>
          <note>
            Jag är mycket väl medveten om problematiken. Jag har en dialog
            med olika organisationer och kommer att fortsätta den dialogen.
            Jag har lyssnat in.
          </note>
          <note>
            Visst känner jag en oro, men det är inte detsamma som att vi
            har tystat rösterna. Jag tror att utifrån det ekonomiska läget
            som är får man hitta nya vägar att arbeta och ta in pengar. Vi
            kan fortsätta samtalet med frivilligorganisationerna om hur man
            ska kunna lösa det.
          </note>
          <note>
            Ett bidrag är inte för alltid satt eller det allra bästa. Det
            här kan öppna andra möjligheter. Men jag är fullständigt medveten
            om vad en neddragning gör.
          </note>
          <note>
            Det är ett beslut som har kommit från regeringen. Det är fyra
            olika partier som har kommit fram till det. Hur diskussionerna
            har gått inom de fyra partierna håller vi för oss själva.
          </note>
          <note type="speaker">
            Anf. 139 KENT HÄRSTEDT (s) replik:
          </note>
          <note>
            Herr talman! Det var ett bra besked ändå. Jag ska vidarebefordra
            att de får försöka hitta nya vägar att finna pengar. Det är ett
            viktigt meddelande från Kristdemokraterna, tycker jag. Och det
            är tydligt i protokollet.
          </note>
          <note>
            Nu går vi vidare. För det verkar inte vara sådan kris med pengar.
            Man lyckas ändå gräva fram 100 miljoner till för Swedfund som
            den senaste tiden varit under stor kritik. Riksrevisionen säger
            att det inte är tydligt att deras verksamhet leder till utveckling.
          </note>
          <note>
            Jag har rapporten från Riksrevisionen här. Jag kan ge dig en
            kopia efteråt.
          </note>
          <note>
            Alliansen har det senaste året kraftfullt fört fram att det ska
            vara resultat, effektivitet, ordning och reda. När det handlar
            om enskilda organisationer var man snabbt ute och kritiserade.
            När det gäller enskilda organisationer ska de ta sin del av den
            ekonomiska krisen. Det är annat för Swedfund. Biståndsministern
            sade inte ett knyst om kritiken mot Swedfund utan att man snart
            ska lyssna in.
          </note>
          <note>
            Det är dags att dra i handbromsen och bromsa utbetalningarna.
            Det tycker jag och socialdemokratin, och det tycker vi i den rödgröna
            utmanarkoalitionen här att vi borde göra. Det borde väl vara konsekvent
            med det som man har drivit från regeringens sida.
          </note>
          <note>
            Jag förstår inte heller varför man inte vill ha ordning och reda
            vad det gäller hur mycket som faktiskt går till fattigdomsbekämpning.
            Alltmer från regeringens sida går till andra saker än just fattigdomsbekämpning.
            Det finns ingen konsekvens över huvud taget. Det är väldigt oroväckande.
          </note>
          <note type="speaker">
            Anf. 140 ROSITA RUNEGRUND (kd) replik:
          </note>
          <note>
            Herr talman! Swedfund har också under Socialdemokraternas tid
            varit väl omhuldat med olika anslag. Det är riskkapital.
          </note>
          <note>
            Visserligen finns det kritik. Jag behöver ingen kopia, för jag
            har inhämtat allt material. Tyvärr har jag inte på den här korta
            tiden hunnit läsa in mig. Men jag har allt material om Swedfund.
            Jag har en bibba med material.
          </note>
          <note>
            Det som har kommit fram i dag i debatten har inte varit helt
            öppet. Jag tycker att det är bra skrivningar i betänkandet när
            det gäller Swedfund. Utskottet har varit klart med att man ska
            komma tillbaks snarast till utskottet och tala om vad man gör.
            Det ställs också krav på regeringen.
          </note>
          <note>
            Jag tror inte att varken Kent Härstedt eller jag är i stånd att
            här och nu säga att vi bekämpar fattigdomen om vi drar undan de
            100 miljonerna till Swedfund. Jag tror att revisionsrapporten
            har varit nyttig både för Swedfund och för regeringen. Jag tror
            också att det arbete som Swedfund håller på med, allt det som
            man gör nu i södra Afrika, är fattigdomsbekämpning.
          </note>
          <note>
            Jag tycker att vi ska se tiden an. Jag är inte beredd att säga
            nej till de 100 miljonerna.
          </note>
          <note type="speaker">
            Anf. 141 GÖRAN MONTAN (m):
          </note>
          <note>
            Herr talman! Jag har under hela eftermiddagen av personligt intresse
            lyssnat till en delvis mycket intressant debatt. Jag hade inte
            tänkt gå upp i talarstolen förrän jag hörde en fråga som Kent
            Härstedt ställde till min kollega Christian Holm om Moderaternas
            eventuella vilja att ställa sig bakom enprocentsmålet. Det är
            något som har nämnts många gånger i dag.
          </note>
          <note>
            Det var en fråga som jag inte uppfattade annat än ganska försåtlig.
            Den var kanske menad att misstänkliggöra både Moderaterna, biståndsministern
            och samarbetet inom alliansen i de här frågorna.
          </note>
          <note>
            Jag vill då bara klargöra vad som råder inom Moderaterna i dag.
            Det finns ett massivt stöd för enprocentsmålet.
          </note>
          <note>
            Det är helt riktigt att historiskt sett har inte stödet varit
            massivt. Det kanske inte ens har funnits ett stöd för enprocentsmålet
            inom Moderaterna.
          </note>
          <note>
            Det berodde delvis på att man tvivlade på att biståndsarbetet
            ledde fram till det som var meningen, att det var tillräckligt
            effektivt, att pengarna användes rätt och kom till rätta mottagare.
            Inte minst tvivlade man på det riktiga i urvalet av mottagarländer
            som till exempel Kuba. Där hyste man en berättigad misstänksamhet.
          </note>
          <note>
            De här tvivlen har undan för undan trängts tillbaka. Det är framför
            allt, vill jag påpeka, biståndsministerns personliga förtjänst.
            Genom sin passion för de här frågorna och åtgärderna för att koncentrera
            och effektivisera biståndet har partiet i stort och moderata ledamöter
            i synnerhet kommit att dela biståndsministerns positiva inställning
            till utvecklingssamarbetet.
          </note>
          <note>
            Det handlar om ödmjukhet parad med en skarp vilja att komma till
            rätta med de problem som trots allt fortfarande förekommer. Det
            är problem som ingalunda är nya. De är universella. En av de absolut
            största frågorna i det här sammanhanget har varit arbetet mot
            korruption. Vi har i närtid hört om korruptionsskandaler i Afrika,
            i Zambia. Nu finns det dessutom en nyutkommen bok om situationen
            som den var i Kenya.
          </note>
          <note>
            Enligt min mening är arbetet för demokratin nästan en omöjlighet
            om vi inte på något sätt kommer till rätta med korruptionen.
          </note>
          <note>
            Jag har erfarenhet av det här. Jag har bott och verkat tio år
            som privat företagare i Liberia, och jag måste tyvärr tillstå
            att jag var tvungen att göra affärer med James Taylor, inte då
            han var president, utan då han var regeringens inköpschef. Han
            var inte glad i mig, för jag ville liksom inte spela det spel
            han ville spela.
          </note>
          <note>
            Jag har alltså sett på nära håll hur fullständigt disaströst
            det är med korruption, både det som jag gärna vill kalla för corruption
            of need, det vill säga den korruption som vanliga lägre tjänstemän,
            alltså poliser och andra, gör för att över huvud taget överleva
            eftersom deras löner inte betalas ut, men även den som jag gärna
            vill kalla corruption of greed som handlar om större pengar, större
            människor med större inflytande som naturligtvis ödelägger ett
            helt lands framtid.
          </note>
          <note type="speaker">
            Anf. 142 KENT HÄRSTEDT (s) replik:
          </note>
          <note>
            Herr talman! Det var ett väldigt intressant inlägg som kom här
            alldeles i slutet av dagen. Det var nästan lite förvånande, får
            jag säga, för det är faktiskt så att vad biståndsministern har
            gjort är att vid ett flertal tillfällen tillsammans med partisekreteraren,
            i debattinlägg i Dagens Nyheter vill jag minnas att det var, och
            i olika linjetal säga att det är dags att gå bort från enprocentsmålet.
            Göran Montan får nog föra ett samtal med Gunilla Carlsson kring
            vad som egentligen gäller i partiet. Det är precis detta vi återkommande
            har hört: Det är dags att lämna enprocentsmålet.
          </note>
          <note>
            Vid förra valet gick Moderaterna till val på att sänka biståndet
            med 25 procent. Jag har kvar partimaterialet. Om Göran Montan
            kan upplysa kammaren om att det finns ett nytt partistämmobeslut
            från Moderaterna där man ställer sig bakom enprocentsmålet tror
            jag att det är en ganska stor nyhet för ganska många.
          </note>
          <note>
            Jag är förvånad över att inte biståndsministern själv har velat
            släppa den nyheten till utrikesutskottet, här i kammaren eller
            i någon av de andra debatterna vi har haft. Det är tvärtom. Biståndsminister
            Gunilla Carlsson har vid flera tillfällen i stället i sina tal
            sagt att enprocentsmålet är en förbannelse. Det är det rakt motsatta
            mot vad Göran Montan säger här i dag.
          </note>
          <note>
            Det skulle därför vara intressant att få ett klarläggande av
            vilka nya beslut som har fattats inom Moderaterna som inte partisekreteraren
            eller biståndsministern är informerade om på det här området.
            Detta är verkligen nyheter, om Göran Montan har kommit på något
            nytt här som de inte känner till.
          </note>
          <note type="speaker">
            Anf. 143 GÖRAN MONTAN (m) replik:
          </note>
          <note>
            Herr talman! När det gäller enprocentsmålet är frågan naturligtvis
            hur det ska definieras. Som jag har förstått oppositionen tycker
            man till exempel inte att skuldavskrivningar eller arbetet som
            kostar pengar i flyktingmottagning och så vidare ska vara med.
            Om man anser att enprocentsmålet bara kan uppfyllas genom att
            dessa saker inte finns med i enprocentsmålet, då har vi nog olika
            uppfattningar. Det är riktigt.
          </note>
          <note>
            Intresset och passionen som biståndsministern visar för de här
            frågorna har smittat av sig inom partiet. Enprocentsmålet har
            jag aldrig sett som ett självändamål, utan frågan är hela tiden
            om vi kan hitta adekvata användningsområden. Finns det verkligen
            projekt? Kan man på ett effektivt sätt spendera dessa pengar på
            saker som bär mot det mål som vi alla har?
          </note>
          <note>
            Vad jag ville säga med mitt inlägg var att när det gäller det
            eventuella motstånd mot bistånd, som sådant nästan faktiskt, som
            vissa ledamöter hade har det skett en rejäl omsvängning. Det som
            händer inom Moderaterna i den här frågan i det interna arbetet
            ville jag gärna dela med mig av. Det är en oerhörd skillnad i
            inställning till hur vi ska behandla vår omvärld och utvecklingsländerna.
            Det samarbetet har omprövats hos, tror jag, nästan alla ledamöter,
            och jag tyckte att det var en viktig sak att förmedla.
          </note>
          <note>
            Hur enprocentsmålet definieras i grunden och om det i detalj
            stämmer överens med vad biståndsministern har sagt vill jag inte
            uttala mig om här. Men att det är en annan inställning är fullständigt
            klart.
          </note>
          <note type="speaker">
            Anf. 144 KENT HÄRSTEDT (s) replik:
          </note>
          <note>
            Herr talman! Hade det funnits ett pris att dela ut för dagens
            omsvängning hade nog Göran Montan fått det priset omedelbart.
            Det var en väldig svängning från det första till det andra inlägget,
            måste jag säga.
          </note>
          <note>
            Oavsett om man väljer den mer kritiska hållningen som Vänsterpartiet
            har till enprocentsmålet, där betydligt färre grejor ska räknas
            in, eller om man tar det internationellt vedertagna regelverket,
            nämligen Dacregelverket inom OECD, har inte vid något tillfälle
            biståndsminister Gunilla Carlsson sagt att Moderaterna står bakom
            detta tvärtom. Det gäller även er partisekreterare.
          </note>
          <note>
            Vilken tolkning det än månde vara är detta första gången moderater,
            i den här kammaren i alla fall, säger att Moderaterna står bakom
            enprocentsmålet. Det var nämligen precis vad Göran Montan gjorde
            i sitt första inlägg.
          </note>
          <note>
            Jag tror att det är dags för Göran Montan att få lite hemläxa
            och gå tillbaka i stället, för än så länge har han inte tagit
            chansen att redovisa när Moderaterna har fattat beslut om att
            ställa sig bakom enprocentmålet enligt de internationella regelverken
            inklusive skuldavskrivningar och flyktingmottagande och allt som
            finns i Dacregelverket.
          </note>
          <note>
            Jag vore tacksam om Göran Montan i sitt andra inlägg här tar
            tillfället i akt att redovisa var det beslutet är fattat så att
            vi kan räkna in Moderaterna bland de partier som står bakom enprocentsmålet.
          </note>
          <note type="speaker">
            Anf. 145 GÖRAN MONTAN (m) replik:
          </note>
          <note>
            Herr talman! Dagens förslag och proposition visar ju att anslaget
            till biståndet når 1 procent. Så har jag i alla fall uppfattat
            det, och ingen annan har sagt någonting annat i dagens debatt.
            Om Kent Härstedt också har förstått det som att enprocentsmålet
            bibehålls i den proposition som läggs fram för riksdagen nu måste
            det väl betyda att alla allianspartierna står bakom det. Det finns
            inget annat sätt att tolka det.
          </note>
          <note>
            Kent Härstedt får naturligtvis tycka vad han vill om det, men
            vi står bakom alliansregeringens proposition. Biståndsministern
            från Moderaterna är dessutom den som lägger fram just det utgiftsområdet.
          </note>
          <note type="speaker">
            Anf. 146 BODIL CEBALLOS (mp) replik:
          </note>
          <note>
            Herr talman! Jag tyckte också att det var ett intressant inlägg.
            Jag fastnade för det här med korruption, för det är en fråga som
            vi diskuterar väldigt mycket. Det är därför intressant att höra
            från någon som har arbetat och haft ett företag i Liberia hur
            det har gått till.
          </note>
          <note>
            Jag ser också denna corruption of need hos dem som faktiskt inte
            har en anständig lön att leva på utan för vilka detta är det enda
            sättet att på något sätt kunna klara familjeförsörjningen. Så
            har vi corruption of greed.
          </note>
          <note>
            Men sedan har vi den del som svenska eller utländska bolag är
            inblandade i, där man så att säga är tvungen att spela efter reglerna
            i ett land som inte har samma syn som vi på vad korruption är.
            Våra trösklar är väldigt låga, men vi behöver inte komma så långt
            utanför Sveriges gränser för att tröskeln ska vara en annan. Vi
            behöver bara komma till södra Europas kommuner och se hur man
            får ett bygglov eller vad som helst. Det som för oss skulle vara
            korruption, att bete sig på ett visst sätt eller ett annat, är
            för dem det mest normala i världen.
          </note>
          <note>
            Jag tycker att det är viktigt att diskutera vad korruption är
            och på vilket sätt vi kan bekämpa korruption på dess olika nivåer
            och inte bara slå ihop allting i en klump när vi ska bekämpa korruption
            och samarbeta med länder som ser det på ett helt annat sätt.
          </note>
          <note>
            När det till exempel gäller Zambia, som vi har diskuterat i Sverige
            som en korruptionsskandal, säger man att den person som har begått
            denna så kallade korruption helt enkelt var en brottsling. De
            ser det inte som att det handlar om korruption.
          </note>
          <note>
            Jag skulle vilja höra om Göran Montan kan utveckla synen på korruption
            i ett land som till exempel Liberia.
          </note>
          <note type="speaker">
            Anf. 147 GÖRAN MONTAN (m) replik:
          </note>
          <note>
            Herr talman! Det ska jag göra. Jag har ju varit verksam inte
            bara i Liberia utan i rätt många västafrikanska länder.
          </note>
          <note>
            Det fungerar ju på det sättet att när en ledare det behöver inte
            vara en president, det kan också vara en minister når maktens
            torn, så att säga, är det någon som har hållit i stegen. När han
            eller hon, oftast är det ju en han, har kommit dit upp måste han
            på något sätt belöna dem som står honom närmast, the extended
            family. Det kan vara en stor grupp inom den etniska tillhörigheten.
            På så sätt sväller antalet anställda inom statsapparaten till
            så oändliga mått att det naturligtvis inte finns pengar att avlöna
            dem.
          </note>
          <note>
            Samtidigt finns det kanske inte ens en vilja eller en möjlighet
            att avskeda dem som den förre ministern anställde. Då hamnar man
            i den situationen att man har en hel hop med människor som inte
            kan få betalt. Det finns alltså för många offentliganställda.
            Då menar vi inte på sjukhus och så vidare utan inom staten.
          </note>
          <note>
            De får då maktpositioner av mindre art, bygglov som du nämnde
            eller något sådant. De tar betalt för det eller också tar de betalt
            för att någon ska ha ett stånd och sälja fisk på torget trots
            att det kostar två gånger om.
          </note>
          <note>
            Det där tror jag att man kan komma till rätta med. Det är hårt,
            men man får se till att slimma organisationen. Man får lov att
            se till att man har pengar att betala dem som verkligen utför
            ett arbete.
          </note>
          <note>
            Corruption of greed, som jag kallar det, är svårare att komma
            åt. Det såg man i Kenya och det ser man i Sydafrika. Det är folk
            som har den verkliga makten. Det är mycket svårare. Men bara för
            att öka legitimiteten för staten vore det inte så illa om man
            kunde komma till rätta med den korruption som är i pyramidens
            botten.
          </note>
          <note type="speaker">
            Anf. 148 BODIL CEBALLOS (mp) replik:
          </note>
          <note>
            Herr talman! Om vi då kommer till företagens ansvar, för vi vet
            ju att alla inte säger nej till att ingå dessa konstiga avtal
            med ledare i olika länder, hur kan vi arbeta på ett bättre sätt
            för att stärka bolagens möjlighet att inte ingå korrumperande
            avtal eller affärsförbindelser? Vi skapar ju en ond spiral. Många
            gånger är det så att bara det att det finns ett bolag på plats
            som vill göra någonting i sig skapar korruptionen. Då tar man
            chansen, så att säga. Hur ska vi arbeta med företagen?
          </note>
          <note type="speaker">
            Anf. 149 GÖRAN MONTAN (m) replik:
          </note>
          <note>
            Herr talman! Utan pengar ingen korruption. Självklart är det
            så.
          </note>
          <note>
            Det är en svår fråga, för samtidigt vill vi ju att det ska göras
            investeringar. Vi vill ju att även utländska företag ska komma
            med goda avsikter, inte att exploatera och stjäla alla rikedomar
            som finns i landet utan äkta företag som också kan anställa i
            en win-win-situation.
          </note>
          <note>
            Det finns två sätt. Amerikanerna är mycket hårdare än vi är med
            att bestraffa företag som har ägnat sig åt korruption i utlandet.
            Det är möjligt att vi får se över det.
          </note>
          <note>
            Det andra är naturligtvis att man får ingå något slags partnerskap
            med de länder där man betyder någonting. Sverige får alltså rikta
            sig till de länder där vårt bistånd verkligen betyder någonting,
            där vi är en viktig spelare.
          </note>
          <note>
            Jag frågade faktiskt Liberias president, Ellen Johnson-Sirleaf,
            för ett år sedan om hon var beredd att ha en evolutionsavdelning
            i sitt finansdepartement som styrdes av svenskar. Då svarade hon
            utan att tveka: Javisst! Det är ju någonting.
          </note>
          <note>
            Vi måste hjälpa de här länderna att öka legitimiteten vad gäller
            kampen mot korruption. Ellen Johnson-Sirleaf är en av dem som
            gör ett allvarligt försök. Jag är alltid orolig, varje dag över
            huruvida hon ska orka hålla på med detta. Men de ledare som är
            beredda att jobba mot det här måste ha vårt stöd och kanske också
            den kompetens som vi från västvärlden kan bibringa. Det är inte
            bara pengar och teknisk hjälp vi kan ge. Vi har stor erfarenhet
            av just kamp mot korruption. Vårt land är ju ett av dem som kanske
            har kommit längst, även om det säkert finns en viss typ av korruption
            i Sverige också.
          </note>
          <note>
            Överläggningen var härmed avslutad.
          </note>
          <note>
            21 § Bordläggning
          </note>
          <note>
            Anmäldes och bordlades
          </note>
          <note>
            22 § Anmälan om interpellationer
          </note>
          <note>
            Anmäldes att följande interpellationer framställts
          </note>
          <note>
            den 25 november
          </note>
          <note>
            Patrik Björck
          </note>
          <note>
            Helena Leander
          </note>
          <note>
            Peter Hultqvist
          </note>
          <note>
            Peter Hultqvist
          </note>
          <note>
            Karin Svensson Smith
          </note>
          <note>
            Veronica Palm
          </note>
          <note>
            Interpellationerna redovisas i bilaga som fogats till riksdagens
            snabbprotokoll tisdagen den 1 december.
          </note>
          <note>
            23 § Anmälan om frågor för skriftliga svar
          </note>
          <note>
            Anmäldes att följande frågor för skriftliga svar framställts
          </note>
          <note>
            den 25 november
          </note>
          <note>
            Ameer Sachet
          </note>
          <note>
            Ameer Sachet
          </note>
          <note>
            Ameer Sachet
          </note>
          <note>
            Göran Lindblad
          </note>
          <note>
            Peter Hultqvist
          </note>
          <note>
            Lena Olsson
          </note>
          <note>
            Bodil Ceballos
          </note>
          <note>
            Bodil Ceballos
          </note>
          <note>
            Frågorna redovisas i bilaga som fogats till riksdagens snabbprotokoll
            tisdagen den 1 december.
          </note>
          <note>
            24 § Anmälan om skriftliga svar på frågor
          </note>
          <note>
            Anmäldes att skriftliga svar på följande frågor inkommit
          </note>
          <note>
            den 25 november
          </note>
          <note>
            Gunnar Sandberg
          </note>
          <note>
            Ronny Olander
          </note>
          <note>
            Ronny Olander
          </note>
          <note>
            Lennart Sacrédeus
          </note>
          <note>
            Ameer Sachet
          </note>
          <note>
            Elina Linna
          </note>
          <note>
            Birgitta Eriksson
          </note>
          <note>
            Ameer Sachet
          </note>
          <note>
            Ameer Sachet
          </note>
          <note>
            Torbjörn Lövendahl
          </note>
          <note>
            Anneli Särnblad
          </note>
          <note>
            Camilla Lindberg
          </note>
          <note>
            Eva Sonidsson
          </note>
          <note>
            Ann-Christin Ahlberg
          </note>
          <note>
            Michael Hagberg
          </note>
          <note>
            Fredrik Olovsson
          </note>
          <note>
            Ann-Christin Ahlberg
          </note>
          <note>
            Svaren redovisas i bilaga som fogats till riksdagens snabbprotokoll
            tisdagen den 1 december.
          </note>
          <note>
            25 § Kammaren åtskildes kl. 16.54.
          </note>
          <note>
            Förhandlingarna leddes
          </note>
          <note>
            /Eva-Lena Ekman
          </note>
        </div>
      </body>
    </text>
  </TEI>
</teiCorpus>
