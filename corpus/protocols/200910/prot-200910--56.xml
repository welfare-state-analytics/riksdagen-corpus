<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 200910</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 200910</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-200910--56</head>
          <docDate when="2009-12-22">2009-12-22</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2009/10:56
          </note>
          <note>
            Tisdagen den 22 december
          </note>
          <note>
            Kl. 09:00 - 10:09
          </note>
          <note>
            1 § Justering av protokoll
          </note>
          <note>
            Justerades protokollet för den 16 december.
          </note>
          <note>
            2 § Anmälan om fördröjda svar på interpellationer
          </note>
          <note>
            Till riksdagen hade inkommit följande skrivelser:
          </note>
          <note>
            Interpellation 2009/10:164
          </note>
          <note>
            Interpellation 2009/10:164 Kommunernas roll i arbetsmarknadspolitiken
          </note>
          <note>
            Interpellationen kommer att besvaras tisdag 2 februari 2010.
          </note>
          <note>
            Skälet till dröjsmålet är sedan tidigare inbokade engagemang.
          </note>
          <note>
            Karin Renman
          </note>
          <note>
            Interpellation 2009/10:166
          </note>
          <note>
            Interpellation 2009/10:166 Förändringar i a-kassesystemet
          </note>
          <note>
            Interpellationen kommer att besvaras fredag 5 februari 2010.
          </note>
          <note>
            Skälet till dröjsmålet är sedan tidigare inbokade engagemang.
          </note>
          <note>
            Karin Renman
          </note>
          <note>
            Interpellation 2009/10:170
          </note>
          <note>
            Interpellation 2009/10:170 Rimliga förutsättningar för a-kassorna
          </note>
          <note>
            Interpellationen kommer att besvaras tisdag 2 februari 2010.
          </note>
          <note>
            Skälet till dröjsmålet är sedan tidigare inbokade engagemang.
          </note>
          <note>
            Karin Renman
          </note>
          <note>
            3 § Svar på interpellation 2009/10:162 om ansvaret för drabbade
            cancersjuka och den växande gruppen försäkringslösa
          </note>
          <note type="speaker">
            Anf. 1 Statsrådet CRISTINA HUSMARK PEHRSSON (m):
          </note>
          <note>
            Herr talman! Mona Sahlin har frågat statsministern vilka skäl
            det finns att genomföra utförsäkringen ur sjukförsäkringen när
            stora oklarheter råder. Hon frågar vidare om statsministern har
            för avsikt att verka för ett stopp i utförsäkringen till dess
            att regelverket har kunnat utredas i grunden.
          </note>
          <note>
            Dessutom frågar Mona Sahlin vilka slutsatser statsministern drar
            av det han sade under förra mandatperioden om undantag för cancersjuka
            från de nya strängare villkoren i sjukförsäkringen som han då
            utlovade. Slutligen frågar Mona Sahlin vilka insatser som gjorts
            för att se till att Arbetsförmedlingen och Försäkringskassan får
            förutsättningar att klara den uppkomna situationen.
          </note>
          <note>
            Arbetet inom regeringen är så fördelat att det är jag som ska
            svara på interpellationen.
          </note>
          <note>
            Jag vill inledningsvis betona att sjukförsäkringen ska vara trygg,
            säker och hållbar och omfatta alla. Den som är sjuk och inte kan
            arbeta ska alltid känna trygghet och ha ett gott skydd. Vi ska
            även ha en aktiv rehabilitering för att på bästa sätt ge hjälp
            och stöd att komma tillbaka till arbetet för den som kan.
          </note>
          <note>
            Den tidigare passiva sjukförsäkringen som ingen i dag vill kännas
            vid har ersatts av en rehabiliteringskedja som aktivt ger stöd
            och hjälp för att möjliggöra återgång i arbete. Personer som har
            varit sjukskrivna i 180 dagar eller längre ska få sådant stöd
            från Arbetsförmedlingen.
          </note>
          <note>
            Personer som har varit sjukskrivna mycket lång tid, två och ett
            halvt år eller längre, behöver särskilda insatser för återgång
            i arbete. För dessa personer har en ny individuellt anpassad arbetslivsintroduktion
            inrättats vid Arbetsförmedlingen.
          </note>
          <note>
            Det är inte aktuellt att åter låta den passiva sjukskrivningsprocessen
            gälla. Det skulle innebära att många pensioneras bort utan att
            få en reell möjlighet att komma tillbaka i arbetslivet.
          </note>
          <note>
            Det har hela tiden varit regeringens intention att göra undantag
            för personer med allvarliga sjukdomar. Även om uppgifter från
            Försäkringskassan visar att personer med cancerdiagnoser är sjukskrivna
            i samma utsträckning i dag som tidigare är det viktigt att säkerställa
            att regeringens avsikter får genomslag i tillämpningen. För att
            ytterligare tydliggöra regeringens intentioner har socialförsäkringsutskottet
            tagit initiativ till en förändring av reglerna, vilket jag välkomnar.
          </note>
          <note>
            Det är många gånger svårt att göra förändringar i sjukförsäkringen.
            Därför följer vi utvecklingen och agerar snabbt om oklarheter
            uppstår. Men jag är stolt över att vi vågar förändra och ge människor
            möjligheter att komma tillbaka, där man tidigare såg problemen
            men utan att göra något. Vi tar ansvar där man tidigare gömde
            problemen och glömde människorna.
          </note>
          <note>
            Givetvis är det viktigt att Arbetsförmedlingen och Försäkringskassan
            får goda förutsättningar att stödja människor i övergången från
            sjukförsäkringen till stöd via Arbetsförmedlingen. Regeringen
            har därför anpassat reglerna för att underlätta myndigheternas
            arbete och tillskjutit betydande resurser till såväl Arbetsförmedlingen
            som Försäkringskassan.
          </note>
          <note>
            (Applåder)
          </note>
          <note>
            Då Mona Sahlin, som framställt interpellationen, anmält att hon
            var förhindrad att närvara vid sammanträdet medgav talmannen att
            Veronica Palm i stället fick delta i överläggningen.
          </note>
          <note type="speaker">
            Anf. 2 VERONICA PALM (s):
          </note>
          <note>
            Herr talman! Den här interpellationen var ställd till statsministern.
            Statsministern själv har de senaste veckorna förklarat för svenska
            folket att skälet till att man inte längre har förtroende för
            en moderatledd regering är att han inte fått möjlighet att förklara
            för väljarna vad en moderat politik innebär. Nu börjar väl väljarna
            själva se vad en moderat politik innebär, men det var skälet till
            att socialdemokratin med sin ordförande Mona Sahlin gav statsministern
            möjlighet att här i riksdagens kammare få förklara regeringens
            politik för väljarna.
          </note>
          <note>
            Det var också på grund av det faktum att vi socialdemokrater
            känner en oro som vi delar med ganska många människor. Det är
            inte bara oron för den egna ekonomin som många människor känner
            i dag dagarna före jul utan också oron för en försäkringslöshet
            som breder ut sig i Sverige. Det är oron över att en av grunderna
            för den svenska generella välfärden, de generella och allomfattande
            välfärdsförsäkringarna, börjar naggas i kanten och rämna. Det
            känner vi en oro för.
          </note>
          <note>
            Beslutet som gäller det som händer nu fattade den här kammaren
            för ett och ett halvt år sedan. För ett och ett halvt år sedan
            beslutade riksdagen och högermajoriteten att det skulle finnas
            ett slut i sjukförsäkringen. Det skulle finnas en sista dag. Med
            övergångsregler och lite tekniska detaljer har vi nu hamnat där.
          </note>
          <note>
            Hela tiden har det varit oklart vad som händer med de människor
            som trillar över gränsen. Vad kommer att hända med de människor
            som passerar den sista dagen?
          </note>
          <note>
            Jag har en stor respekt för de människor som arbetar på Försäkringskassan
            och Arbetsförmedlingen. Jag vet att de vill göra det bästa möjliga.
            De vill ge människor möjligheten att få komma tillbaka. Men de
            nya hårdare reglerna i sjukförsäkringen ger inte utrymme för anständighet
            i bedömningen av sjukförsäkringen.
          </note>
          <note>
            Grundproblemet är att det finns en sista dag. Regeringen har
            bestämt hur länge du har rätt att vara sjukskriven med sjukpeng.
            Det finns en sista dag.
          </note>
          <note>
            Det gör mig orolig. Därför vill jag fortsätta att ställa den
            fråga jag har ställt till statsrådet Husmark Pehrsson och till
            den här kammaren tidigare. Varför är det så bråttom? Varför är
            det så bråttom med att utförsäkra människor ur sjukförsäkringen
            när det fortfarande är så mycket oklarheter?
          </note>
          <note>
            Då kommer moderaterna fyra är anmälda på talarlistan, dock inte
            statsministern att säga att det var värre när vi hade en socialdemokratisk
            regering. Då skenade sjukskrivningstalen.
          </note>
          <note>
            Försäkringskassans siffror visar dock att de sista tre åren med
            den förra regeringen gick det stadigt ned. Människor fick möjlighet
            att komma tillbaka, utan att man ryckte undan pengarna för dem,
            utan att man satte en sista dag i sjukförsäkringen.
          </note>
          <note>
            Då måste jag fortsätta att ställa frågan: Varför är det så bråttom?
            Varför är det så viktigt att rycka undan ersättningen för människor
            för att sedan ge möjlighet till aktivitet? Vore det inte bättre
            att ha en trygg trygghetsförsäkring som ger trygghet både i ersättning
            och i stöd till aktivitet när man behöver det, inte när det passar
            regeringens tidtabell?
          </note>
          <note type="speaker">
            Anf. 3 HELENA RIVIÈRE (m):
          </note>
          <note>
            Herr talman! Det är väl känt men jag vill ändå betona att vår
            linje i sjukförsäkringen är att den som har arbetsförmåga ska
            få chansen att arbeta och den som är sjuk stannar i försäkringen.
          </note>
          <note>
            Ni socialdemokrater säger att människor drabbas av sjukförsäkringsreglerna.
            Men vad är det för fel på arbete för den som har arbetsförmåga?
            Vad är det för fel på att ge en öppning ut till arbetslivet?
          </note>
          <note>
            Jag tycker inte att lagen har hastats fram. Förarbetena gick
            ut på remiss i februari 2008, för snart två år sedan, och lagen
            där remissinstansernas synpunkter vävdes in trädde i kraft sommaren
            2008. Lagen är i bruk. Den fungerar. Försäkringskassan kontaktar
            alla berörda i tid.
          </note>
          <note>
            Susanna, 55 år, som är en av de drabbade som porträtterades i
            Expressen i torsdags, fick besked i våras om att hennes tidsbegränsade
            förtidspension skulle upphöra från årsskiftet, efter sex år. Hon
            blev tydligen överrumplad ändå. Hon trodde väl inte att det var
            på riktigt. Susanna hade tidsbegränsad förtidspension. Tidsbegränsad
            betyder faktiskt att tiden i försäkringen är begränsad. Kassan
            bedömde uppenbarligen att det fanns hopp för hennes del. Annars
            hade hon fått förtidspension.
          </note>
          <note>
            Jag förnekar inte att det finns de som är drabbade av tidsgränserna
            i rehabiliteringskedjan. Men tidsgränserna tillämpas inte blint,
            inte alls. Det finns många undantag. Man kan få fortsatt eller
            förlängd sjukpenning även efter så lång tid som två och ett halvt
            år om man har en allvarlig sjukdom.
          </note>
          <note>
            Ert kategoriska upphävande av tidsgränserna är någonting helt
            annat. Er sjukförsäkring är helt enkelt gränslös. Jag undrar,
            mest för protokollet, om människor i er ordning ska stanna kvar
            i försäkringen tills de själva upplever sig som friska och starka.
            Ska Susanna, som bara orkar titta på tv i 45 minuter därför att
            hon känner sig så sjuk och trött, efter sex år i försäkringen
            kunna fortsätta med sjukpeng? Ska den egna upplevelsen av sjukdom
            gälla för att få sjukpeng?
          </note>
          <note>
            Det är oroande utsikter. Det skulle alltså leda oss tillbaka
            till den sjukförsäkring vi hade, en sjukförsäkring i totalt sönderfall.
          </note>
          <note type="speaker">
            Anf. 4 JAN ERICSON (m):
          </note>
          <note>
            Herr talman! Jag kan bara beklaga att Mona Sahlin har uteblivit
            från debatten.
          </note>
          <note>
            Jag vill först påminna om den LO-rapport om framtidens sjukförsäkring
            som presenterades 2007. I denna rapport påpekar LO att långa sjukskrivningar
            riskerar att leda till utslagning från arbetslivet och att chanserna
            att återgå till arbete krymper när sjukfrånvaron blir längre.
            Jag har läst denna LO-rapport. Det borde kanske Mona Sahlin och
            Veronica Palm också göra.
          </note>
          <note>
            (TALMANNEN: Jag vill påpeka att Mona Sahlin inte är närvarande.)
          </note>
          <note>
            När alliansregeringen tillträdde kunde vi konstatera att vi hade
            världens mest sjukfrånvarande befolkning samtidigt som vi hade
            en av världens friskaste befolkningar. Bertil Thorslund som är
            analytiker på Försäkringskassan uttrycker saken så här: Vi har
            använt sjukförsäkringen som ett sätt att lösa andra problem än
            ohälsa, framför allt sysselsättningsproblem.
          </note>
          <note>
            Under alliansens regeringstid har antalet sjukskrivna halverats,
            och mängden sjukskrivna i Sverige börjar närma sig nivåerna i
            jämförbara länder. Med alliansens politik är det slut med att
            använda sjukförsäkringen för att dölja arbetslöshet. Det är förvånande
            att Socialdemokraterna vill ha tillbaka den gamla uselt fungerande
            och människofientliga sjukskrivningspolitiken som medförde omfattande
            utslagning från arbetslivet.
          </note>
          <note>
            Herr talman! Faktum är att under Socialdemokraternas sista tio
            år vid makten förtidspensionerades 140 människor om dagen. Varje
            dag, vardag som helgdag, vecka efter vecka, månad efter månad,
            år efter år pågick den socialdemokratiska utsorteringspolitiken.
            140 personer om dagen kasserades och gallrades bort från arbetsmarknaden.
            De dömdes till ett liv i utanförskap och en låg ersättning.
          </note>
          <note>
            Mona Sahlin satt i den regering som styrde Sverige vid denna
            tid. När alliansen tog över regeringsmakten fanns 550 000 personer
            i förtidspension. I dag är dessa glädjande nog 50 000 färre. Antalet
            nya förtidspensionärer har minskat kraftigt. Med Socialdemokraternas
            politik kommer kurvorna att vända uppåt igen.
          </note>
          <note>
            Herr talman! Att aktivt ge stöd till sjukskrivna för att hjälpa
            dem tillbaka till arbetslivet är inte bara viktigt för den enskilda
            människan. Inom några år kommer Sverige att drabbas av mycket
            stora pensionsavgångar och efterhand få brist på arbetskraft.
            Vi kommer aldrig att kunna trygga välfärden och stödet till de
            människor som är allvarligt sjuka om inte personer med arbetsförmåga
            får stöd och hjälp att komma tillbaka. Alliansens mål är just
            att hjälpa alla tillbaka från sjukfrånvaro till arbetsgemenskap,
            från begränsad sjukpenning till en lön som man kan leva på, från
            att vara bortglömd till att äntligen synas.
          </note>
          <note>
            En viktig del i detta är att Sverige nu får en gräns för hur
            länge man kan vara sjukskriven om man inte är allvarligt sjuk.
            Sådana gränser finns redan i de flesta länder. LO föreslog i sin
            rapport 2007 en bortre gräns på 15 månaders sjukskrivning. Alliansen
            har satt gränsen efter dubbelt så lång tid, två och ett halvt
            år. Dessutom gör vi undantag för allvarligt sjuka som kommer att
            få fortsatt sjukskrivning utan tidsgräns.
          </note>
          <note>
            När oppositionen säger att man vill återinföra den obegränsade
            sjukskrivningstiden för alla innebär det att man återgår till
            den situation som rådde före 2008. Den nedbrytande utslagningen
            av människor kommer att fortsätta. Antalet förvärvsarbetande kommer
            att bli mindre och välfärden kommer att hotas. Det är hjärtlöst
            att Socialdemokraterna återigen vill ha tillbaka det oanständiga
            och orättvisa system som misshandlade så många människor i vårt
            land.
          </note>
          <note>
            Socialdemokraterna spelar dessutom ett dubbelspel när de säger
            att de ska riva upp tidsbegränsningen samtidigt som man inte har
            satt av pengar till detta i sin alternativa budget. Vi talar om
            åtskilliga miljarder per år som skattebetalarna får betala för
            att långtidsförvara människor i sjukförsäkringssystemet.
          </note>
          <note>
            Herr talman! Försäkringskassan uppskattar att sju av tio långtidssjukskrivna
            kommer att hitta en väg tillbaka genom alliansens sjukförsäkrings-
            och rehabiliteringsreform. Om detta skulle lyckas är alliansens
            politik nog en av de mest medmänskliga reformer som gjorts på
            många år i svensk politik. Mot detta står en cynisk socialdemokrati
            som utnyttjar samhällets allra mest utsatta människor i ett politiskt
            spel.
          </note>
          <note type="speaker">
            Anf. 5 ULF NILSSON (fp):
          </note>
          <note>
            Herr talman! Jag har tittat på vad som debatterades i Sverige
            året före valet. Det kom fram många exempel på tragiska händelser
            inom just sjukförsäkringssystemet.
          </note>
          <note>
            Jag läser till exempel ett klipp om en kvinna som heter Britt-Marie
            som genomgick en cancerbehandling. Mitt under den behandlingen,
            efter tolv månader hon hoppades fortfarande på att komma tillbaka
            till arbete fick hon besked om förtidspensionering av Försäkringskassan,
            mer eller mindre automatiskt.
          </note>
          <note>
            Ett annat exempel är Eva, deltidssjukskriven på grund av utbrändhet.
            Hon fick jobba deltid och vara deltidssjukskriven. Efter tolv
            månader fick hon välja. Nu var det dags att bestämma sig. Antingen
            jobbar du heltid eller också får du pensionera dig med sjukersättning,
            64 procent!
          </note>
          <note>
            Utifrån den här verkligheten blev både jag själv och många andra
            övertygade om att det behövdes en ny typ av sjukförsäkring. Det
            var dags att sluta med att låta människor gå sjukskrivna månad
            efter månad och i stället sätta in rehabilitering tidigt, följa
            upp med tydliga tidsgränser och ge alla en chans att komma tillbaka.
          </note>
          <note>
            Även den gamla regeringen insåg väl det här. Göran Persson och
            hans regering satte upp som ett mål att halvera sjukskrivningarna.
            Det var då man började förtidspensionera 140 människor om dagen.
            Det var då som bland annat Uppdrag granskning avslöjade att vissa
            försäkringskassor hade bonussystem med extra pengar till dem som
            förtidspensionerade många människor.
          </note>
          <note>
            Det var också då som debatten började, när regeringens egen utredare
            Anna Hedborg föreslog tydligare tidsgränser för uppföljning av
            rehabilitering och arbetsprövning. Även en LO-rapport föreslog
            tydligare tidsgränser.
          </note>
          <note>
            En hel del av de här idéerna tog alliansen upp när de katastrofala
            bristerna i sjukförsäkringen blev uppenbara. Den satsning vi ser
            nu är historiskt sett en jättesatsning på sjukvård, på rehabilitering,
            på arbetsträning och på företagshälsovård. Jag som socialliberal
            känner mig oerhört trygg med den satsning på människors hälsa
            och möjlighet att komma tillbaka som görs.
          </note>
          <note>
            Antalet sjukfall har gått ned med hälften, och antalet förtidspensionerade
            har gått ned med 50 000. De som får nej på sin begäran om sjukskrivning
            är ca 2 procent, vilket är en väldigt liten del.
          </note>
          <note>
            Alla vet hur svårt det kan vara att komma tillbaka. Redan efter
            någon månad hemma känner många rädsla för eller psykiskt motstånd
            mot att gå till jobbet. Det ska man ha full förståelse för. Därför
            är det så viktigt med tidig rehabilitering. Men därför är det
            också viktigt att de som inte har fått tidig rehabilitering i
            det gamla systemet får en möjlighet att utifrån egen förmåga successivt
            komma tillbaka till arbetet.
          </note>
          <note>
            Det är det som nu sker med den övergång till arbetsinriktad rehabilitering
            som många människor kommer att erbjudas efter årsskiftet. Där
            är det fråga om att människor utifrån sin egen förmåga ska delta
            i olika typer av arbetsinriktad rehabilitering.
          </note>
          <note>
            Det system som vi har infört kan säkert förbättras och utvecklas,
            herr talman. Men jag vågar inte tänka på hur det hade blivit om
            Socialdemokraternas sjukförsäkring rullat på och hur många fler
            människor som då hade hamnat utanför för alltid. Det var verkligen
            helt nödvändigt att göra en jätteinsats för att vända utvecklingen.
            Alliansen gjorde det, och det har redan gett resultat. Resultatet
            är fler människor på väg tillbaka.
          </note>
          <note type="speaker">
            Anf. 6 SOLVEIG ZANDER (c):
          </note>
          <note>
            Herr talman! Var och en, varje människa som är sjuk, har rätt
            att komma tillbaka till arbetslivet, till en social gemenskap
            och till att kunna klara av sin egen ekonomi.
          </note>
          <note>
            När jag höll mitt första anförande här i riksdagen för drygt
            tre år sedan sade jag att det var 16 personer under 24 år som
            hade fått förtidspension i Enköpings kommun det året. I hela Uppsala
            län, som är mitt län, var det 112 personer under 24 år som hade
            fått förtidspension. Jag sade då att det inte är rättvist. Jag
            som centerpartist vill inte vara med om det. Jag vill ändra på
            det. Jag vill se till att människors möjligheter och det friska
            hos varje individ tas till vara. Det har jag nu fått vara med
            om att genomföra.
          </note>
          <note>
            Jag förstår inte varför Socialdemokraterna och, höll jag på att
            säga, vänsterkartellen vill ha kvar det som var tidigare. I dag
            är Veronica Palm ensam här, och då funderar jag hur överens man
            är i oppositionen.
          </note>
          <note>
            Att lämna människor till sitt eget öde tycker jag är förskräckligt.
            I Försäkringskassans rapport, som låg till grund för den nya sjukskrivningsreformen,
            stod det just under rubriken Många är sjukskrivna i onödan att
            60 procent av de sjukskrivna som var tillfrågade skulle kunna
            jobba om de fick möjlighet. Det är oerhört viktigt för mig.
          </note>
          <note>
            Man säger från oppositionen att människor kommer i kläm, att
            de sjukskrivna kommer i kläm, att de inte har fått någon hjälp,
            att det här har gått för fort.
          </note>
          <note>
            Jag läser då i en tidning från förra veckan, närmare bestämt
            den 17 december, att man i Gävle har gått igenom alla människor,
            70 stycken, och att chefen på Arbetsförmedlingen säger:
          </note>
          <note>
            Var och en får en individuellt anpassad plan. Förutom arbetsförmedlare
            kan psykologer, arbetsterapeuter och socialkonsulenter kopplas
            in.
          </note>
          <note>
            Vår ambition är att hitta lösningar för alla och starta en process
            mot arbete, säger chefen. Det är precis det som ska hända från
            den 1 januari.
          </note>
          <note>
            De signaler jag har fått tyder på, säger hon vidare, att ganska
            många ser det här som en chans och en möjlighet att börja något
            nytt.
          </note>
          <note>
            Samarbetet mellan Arbetsförmedlingen och Försäkringskassan kring
            rehabiliteringsinsatser har pågått sedan länge.
          </note>
          <note>
            Det var Arbetarbladet jag citerade ur.
          </note>
          <note>
            Det betyder alltså att man nu kommer att fortsätta att rekrytera
            personer som har mer kunskaper om rehabilitering för att kunna
            bemöta dessa personer. För mig är detta oerhört viktigt. Ingen
            ska känna oro för att man inte kommer att få pengar, för det får
            man. Och man kommer att få en individuell hjälp. Jag beklagar
            att Socialdemokraterna inte vill vara medmänskliga och ge dessa
            människor en chans.
          </note>
          <note type="speaker">
            Anf. 7 GUNNAR AXÉN (m):
          </note>
          <note>
            Herr talman! Låt mig först instämma i mina alliansvänners gjorda
            beskrivningar av sjukförsäkringsreformen och motiven till den.
          </note>
          <note>
            Därefter vill jag hälsa Veronica Palm välkommen tillbaka till
            sjukförsäkringsdebatten. Vi hade några debatter här i kammaren
            för ett par veckor sedan, och efter debatterna stod det klart
            att det inte fanns någon täckning för de löften som Socialdemokraterna,
            eller snarare Veronica Palm, utfärdade om att man skulle riva
            upp hela sjukförsäkringsreformen och återgå till det gamla. Det
            fanns inte några pengar för detta i budgeten. Därmed har Socialdemokraterna
            i praktiken ställt sig bakom den reform vi har genomfört. Men
            å andra sidan låter det i retoriken som att Socialdemokraterna
            ändå skulle vilja riva upp reformen och återgå till det gamla.
          </note>
          <note>
            Sedan kom Mona Sahlin in i debatten och utlovade ett samlat vänsteralternativ
            till sjukförsäkringsreformen någonting som vi inte har sett röken
            av än så länge. Det kanske är förklaringen till att Veronica Palm
            är tillbaka i sjukförsäkringsdebatten. Därmed är vi också tillbaka
            på ruta ett, eftersom retoriken inte har förändrats sedan tidigare.
            Nu handlar det inte längre om att man ska presentera något gemensamt
            rödgrönt alternativ, utan återigen är vi tillbaka i den debatt
            där Veronica Palm säger att man ska riva upp sjukförsäkringsreformen
            och återgå till det gamla.
          </note>
          <note>
            Därmed är jag också tillbaka till den fråga jag har ställt och
            nu ställer för tredje gången: Var finns pengarna till att riva
            upp sjukförsäkringsreformen?
          </note>
          <note>
            I mångt och mycket, på det stora hela, har ni socialdemokrater
            accepterat näst intill allt av det vi har gjort. Precis på samma
            sätt som ni först har protesterat mot införandet av jobbskatteavdraget
            och sedan har accepterat det, har ni först protesterat mot sjukförsäkringsreformen
            och sedan i tysthet accepterat den. Men retoriken har inte riktigt
            stannat upp, utan vi hör fortfarande att man vill riva upp sjukförsäkringsreformen.
            Men man har inga pengar till den.
          </note>
          <note>
            Jag frågar Veronica Palm återigen, och nu för fjärde gången:
            Var finns pengarna till det som Veronica Palm utlovar?
          </note>
          <note>
            Slutligen får jag bara återkomma till det cyniska sätt som Socialdemokraterna
            utnyttjar sköra och bräckliga människor i utsatta situationer.
          </note>
          <note>
            Jag besökte Arbetsförmedlingen i Umeå i fredags. Där har man
            redan hunnit ha kontakt med alla 200, utom en, som kommer att
            omförsäkras i början av året. Där vittnar man om att många människor
            är oroliga. De allra flesta känner en stor oro. De som jag pratade
            med på Arbetsförmedlingen klargjorde att det handlar om att människor
            utifrån den snedvridna debatt som vi har haft har missförstått
            vad det hela handlar om. När man sätter sig ned och samtalar med
            dessa personer som ska omförsäkras får man börja med att förklara
            vilka möjligheter som verkligen kommer att erbjudas dem att återkomma
            till arbetslivet och vilket individuellt utformat introduktionsprogram
            som kommer att erbjudas.
          </note>
          <note>
            Efter det är människor lugna. Många ser goda möjligheter att
            komma tillbaka, en god chans att få en ny start på arbetslivet.
          </note>
          <note>
            Man vittnar alltså om att människor är oroliga, och man pekar
            på att debatten sådan den framställs i medierna gör människor
            oroliga. Jag har haft rätt i det jag har sagt tidigare. Varje
            gång Veronica Palm öppnar munnen blir tusentals människor oroliga
            helt i onödan. Jag manar till en viss eftertanke i debatten.
          </note>
          <note type="speaker">
            Anf. 8 EMMA HENRIKSSON (kd):
          </note>
          <note>
            Herr talman! Jag tänkte haka på där Gunnar Axén slutade. Jag
            tror att vi alla härinne och alla som någonsin har jobbat med
            Försäkringskassans svåra frågor är överens om att det är väldigt
            komplext att få lagar och regler så att man enkelt vet vem som
            ska ha rätt till försäkringen, vem som ska hamna i vilken del
            av försäkringen och hur processen ska gå framåt för att människan
            ska må så bra som möjligt. Det är väldigt svårt, för det krävs
            en individuell bedömning för varje enskild person. Det räcker
            inte med att veta vilken diagnos en person har för att veta hur
            den personen mår och vilken möjlighet personen har att faktiskt
            arbeta.
          </note>
          <note>
            När man lyssnar på Veronica Palm och hennes partikamrater låter
            det som om detta problem inte fanns i den gamla försäkringen.
            I den gamla försäkringen var det alltid solklart vem som skulle
            bedömas på vilket sätt. Det var alltid självklart vem som hade
            rätt till ersättning från försäkringen och vem som inte hade det.
            Men alla som någon gång under de senaste tiofemton åren har varit
            i kontakt med Försäkringskassan eller med någon som drabbats av
            en sjukdom vet att det inte är så man har upplevt det. Det har
            varit väldigt stora skillnader. Väldigt många människor har känt
            att de inte har fått en bedömning som överensstämmer med deras
            situation, utan det har berott mer på var i landet man har bott,
            hur arbetsmarknaden på den orten har sett ut och också på hur
            duktig läkaren har varit på att skriva intyg.
          </note>
          <note>
            Vi har försökt komma till rätta med de här problemen, men vi
            har insett att det kommer att krävas mycket tid innan vi får det
            att fungera på ett bra sätt, för det är så pass komplext. Utskottet
            tog ett initiativ för att komma till rätta med de problem vi såg
            när vi märkte att bedömningarna verkade bli för hårda. Vi kommer
            att fortsätta följa detta och se om vi behöver göra ytterligare
            förändringar, för det är inte meningen att människor som är så
            sjuka att de inte kan arbeta inte ska få ersättning från försäkringen.
            Det är en självklarhet för oss kristdemokrater och har aldrig
            varit något annat.
          </note>
          <note>
            Det jag är bekymrad över är varför Socialdemokraterna vill skrämma
            människor i onödan. Varför är det så viktigt att måla upp det
            som att det är massor med människor som kommer att bli utan ersättning?
            Det är ju inte sant! Faktum är att många de allra flesta, till
            och med kommer att få högre ersättning när de förs över från sjukförsäkringen
            till arbetsförsäkringen.
          </note>
          <note>
            Jag vill ta upp ett exempel som jag hörde talas om nyligen, en
            person som hade jobbat i offentlig sektor och varit sjukskriven
            i 22 år. Efter 22 år, tack vare den nya försäkringen, är det någon
            som har tittat på den enskilda anställdes situation och funderat:
            Varför är den här människan sjukskriven? Personen har inte varit
            pensionerad, och det finns alltså inga skäl att tro att det är
            en människa som inte kan arbeta, men man har gång på gång förlängt
            sjukförsäkringen, för man har inte haft tid och resurser att få
            människan att komma tillbaka. Nu äntligen har man gjort det, och
            på väldigt kort tid fick man tillbaka människan i heltidsarbete.
            Det är väldigt bra för den personen, och det är väldigt bra för
            vårt samhälle.
          </note>
          <note>
            Den andra frågan jag har till Socialdemokraterna är: Om man nu
            är sjuk men fullt kapabel att arbeta i ett annat yrke än det man
            hade tidigare, är det då er mening att man ska kunna fortsätta
            vara sjukskriven och kunna förvänta sig att bli försörjd av någon
            annan i stället för att få hjälp att komma ut i arbete och faktiskt
            försörja sig själv och få alla de positiva fördelarna med att
            ha ett arbete att man kan vara med och bidra till samhället, att
            man får arbetskamrater och en bättre hälsa?
          </note>
          <note type="speaker">
            Anf. 9 Statsrådet CRISTINA HUSMARK PEHRSSON (m):
          </note>
          <note>
            Herr talman! Vi måste nog nyansera debatten något, Veronica Palm.
            Jag tillåter mig ändå att ta upp hur det var och beskriva varför
            det var nödvändigt att göra en sjukförsäkringsreform och inte
            hålla fast vid det som var. Förtidspensioneringarna ökade med
            60 000 under den senaste mandatperioden. Det blev inte färre,
            det blev fler. 770 000 personer var långtidssjukskrivna eller
            förtidspensionerade många förtidspensionerade på livstid och mot
            sin vilja. Man blev förtidspensionerad fast man inte ville. Det
            kom ett brev hem på posten. Sjukskrivna lämnades därhän.
          </note>
          <note>
            Socialdemokraterna gjorde en egen utredning och körde därmed
            över ett riksdagsbeslut om en parlamentarisk utredning: Man tillsatte
            en egen utredare som gjorde en ensamutredning, och för det blev
            ni KU-anmälda. Hade den parlamentariska utredningen varit på plats
            hade vi kanske haft en bred parlamentarisk lösning på situationen
            med sjukförsäkringen.
          </note>
          <note>
            I Socialdemokraternas utredning talade utredaren om att detta
            att vara långtidssjukskriven var att gå ned i ett svart hål av
            väntan. Sjukförsäkringen var en parkeringsplats som den inte var
            menad att vara. Sjukförsäkringen användes som en arbetsmarknadspolitisk
            åtgärd för många.
          </note>
          <note>
            Forskare på Uppsala universitet och Karolinska institutet visar
            att de som är långtidssjukskrivna och förtidspensionerade löper
            mer än tre gånger högre risk för förtida död. Läkaren och forskaren
            Thorne Wallman skriver att man behöver vara försiktig med att
            bevilja förtidspension och egentligen inte göra det förrän alla
            till buds stående rehabiliteringsinsatser har prövats. Detta glömde
            Socialdemokraterna bort när man hade en obligatorisk prövning
            mot förtidspension. 450 000 personer lämnades därhän. Det var
            ett sakligt skäl för uppsägning.
          </note>
          <note>
            Alliansregeringens avsikter är att sjukförsäkringen ska vara
            tydlig: Den som är sjuk ska vara trygg med att det finns en sjukpenning.
            Den som har eller kan utveckla en arbetsförmåga ska tas till vara
            på alla sätt. Man ska få det stöd som behövs för att förhoppningsvis
            kunna komma tillbaka till arbetslivet.
          </note>
          <note>
            Detta är den avgörande skillnaden mellan vår politik och den
            förra regeringens. Då drabbades människor av en utförsäkring i
            ordets verkliga bemärkelse. Då avskrevs man från arbetsmarknaden
            för alltid. Riksrevisionen skrev en rapport: Förtidspension utan
            återvändo . Vi vill i stället försäkra oss om att alla möjligheter
            prövas. Vi vill försäkra oss om att den enskilde får all möjlig
            hjälp på hans eller hennes egna villkor.
          </note>
          <note>
            Förtidspensionerade får i dag med regeringens politik möjligheter
            att arbeta, studera och engagera sig ideellt. I dag kommer Försäkringskassan
            med en rapport som bygger på enkäter där dessa personer själva
            har fått svara. Rapporten säger att livskvaliteten har ökat för
            dessa personer, som tidigare lämnades utanför permanent under
            den socialdemokratiska regeringen.
          </note>
          <note>
            Veronica Palm, varför lämnade ni 450 000 utan möjlighet att komma
            tillbaka till ett socialt liv och möjlighet att försörja sig själv?
          </note>
          <note type="speaker">
            Anf. 10 VERONICA PALM (s):
          </note>
          <note>
            Herr talman! Det är imponerande hur spännande de borgerliga ledamöterna
            i den här kammaren tycker att det är att prata om dåtiden och
            om den förra, socialdemokratiska regeringen.
          </note>
          <note>
            För de människor som nu står inför att lämna sjukförsäkringen
            utan att ha återfått sin arbetsförmåga, som alltså kastas ut ur
            sjukförsäkringen, utförsäkras och blir försäkringslösa, hade det
            nog varit mer spännande om den borgerliga majoriteten i den här
            kammaren och den moderatledda regeringen hade engagerat sig lite
            i nutiden.
          </note>
          <note>
            Jag vill ha en sjukförsäkring som har två ingredienser, en trygg
            sjukförsäkring som ger trygghet i ersättning och som ger trygghet
            i tidiga insatser för återgång i arbete.
          </note>
          <note>
            I dag brister båda. Det gör mig orolig. I dag brister tryggheten
            i ersättning genom att man har satt upp dogmatiska tidsgränser
            ensidigt riktade mot den enskilde, då den enda insatsen är att
            rycka pengarna. Men det handlar också om det som regeringen själv
            kallar för en historisk satsning på rehabilitering det sker inte
            lika ofta nu sedan det har blivit granskat. Det som visade sig
            till den absolut största delen vara bidrag för dem som man har
            kastat ut ur sjukförsäkringen och ingenting till medicinsk rehabilitering
            och har ingenting med individen att göra. Det handlar inte om
            när individen har behov. Det handlar om vilka tidsgränser regeringens
            lagstiftning har satt upp, att man lagstiftningsvägen bestämmer
            när du ska vara frisk och när du ska vara sjuk och när du blir
            av med din ersättning. Det är ensidigt riktat mot individen.
          </note>
          <note>
            Helena Rivière frågade: Ska människor stanna kvar tills de känner
            sig friska? Det här gör till exempel att en snickare som är träallergiker
            ska vänta i 180 dagar innan han prövas mot resten av arbetsmarknaden.
            Det är resultatet av det som man kallar för arbetslinje i sjukförsäkringen.
          </note>
          <note>
            Han ska naturligtvis få omskolning dag 1. Det ska vara rätt insatser
            vid rätt tid för rätt individ. Det är en sjukförsäkring som tydliggör
            arbetslinjen och som gör att den som är sjuk och inte kan arbeta
            ska ha rätt till sjukpeng. Den som kan arbeta ska naturligtvis
            göra det, och sjukförsäkringen ska innehålla båda ingredienserna,
            trygghet i ersättning och i aktivitet. Det är det som är den stora
            skillnaden.
          </note>
          <note>
            Jag blir lite förvånad. Om man nu är stolt över den här politiken,
            tycker att den är bra och är nöjd, har jag väldigt svårt att förstå
            varför man låtsas som att jag inte kritiserar politiken. Varför
            låtsas man då som att Socialdemokraterna tycker ungefär samma
            sak? Det är inte sant.
          </note>
          <note>
            Den stora skillnaden handlar om att jag vill ha aktiva tidiga
            insatser för återgång till arbete, inte passiv sjukskrivning fram
            till det att man kastas ut. Jag vill inte ha en sista dag i sjukförsäkringen.
            Jag tycker inte att regeringen ska lagstifta om när man har rätt
            att vara sjukskriven eller inte. Det är den stora skillnaden.
          </note>
          <note>
            För den som är intresserad Gunnar Axén har försökt och misslyckats
            går det att läsa i den socialdemokratiska budgetmotionen. Det
            går också att läsa i de gemensamma s-, v- och mp-reservationer
            som har lagts fram i den här kammaren. Det finns alltså dokumenterat.
          </note>
          <note>
            Frågan kvarstår: Varför är det så viktigt att kasta ut människor
            ur sjukförsäkringen och inte ge dem aktivt stöd för att komma
            tillbaka till arbete?
          </note>
          <note type="speaker">
            Anf. 11 HELENA RIVIÈRE (m):
          </note>
          <note>
            Herr talman! De som nu omförsäkras, inte utförsäkras, har varit
            sjukskrivna länge. Skulle lite mer tid nu ändra på någonting?
            Skulle det få bort värk? Skulle det få bort depression? Jag tror
            inte det.
          </note>
          <note>
            Det är snarare så, för många människor, att blotta tanken på
            att lämna hemmets fyra väggar ökar oron och får det onda att bli
            värre. Människor blir sjukskrivningsskadade. Förändringar är oroande.
            Jag skulle själv klamra mig fast vid det jag hade om jag var i
            deras situation.
          </note>
          <note>
            Jag tror att de flesta som har legat hemma i åratal har längtat
            ut. Jag tror att de har längtat efter en arbetsvecka med växling
            mellan möda och vila, ett liv som kräver någonting av dem. Jag
            tror inte att de vill att resten av livet ska vara totalt stillastående.
          </note>
          <note>
            Men omförsäkringen till Arbetsförmedlingen är inte ett jättekliv
            ut i stora världen. Hjälpen utgår, som vi har hört många säga,
            från den enskilda individen. Och man frågar: Vem är du? Vad har
            du för historia? Vad behöver du? Hur kan vi assistera dig för
            att du ska kunna återvända till den föränderliga samtiden?
          </note>
          <note>
            Det är att sätta människan i centrum.
          </note>
          <note type="speaker">
            Anf. 12 JAN ERICSON (m):
          </note>
          <note>
            Herr talman! Det är väldigt lätt att se bristerna i Socialdemokraternas
            egen sjukförsäkringspolitik. För att dölja detta lägger man all
            kraft på den cyniska taktiken att svartmåla regeringens politik
            för att skrämma de kanske mest utsatta människorna i samhället.
          </note>
          <note>
            Socialdemokraternas och oppositionens hjärtlösa spel med utsatta
            människors oro kan säkert ge kortsiktiga opinionsframgångar. Men
            i längden kommer fallet att bli hårt när väljarna inser vilket
            fult spel oppositionen har spelat.
          </note>
          <note>
            Visst är det lite märkligt att de tre oppositionspartierna, som
            under sin tid vid makten förtidspensionerade människor och tvingade
            dem att säga upp sig från sitt jobb efter så lite som ett års
            sjukskrivning, nu upprörs över att människor som bedöms ha arbetsförmåga
            efter två och ett halvt år hänvisas till Arbetsförmedlingen för
            att få hjälp att hitta ett arbete. Är det egentligen inte helt
            självklart att vi måste se dem som är sjuka, inte glömma bort
            dem, utan ge dem stöd och hjälp att komma tillbaka? Är det inte
            just det som är verklig rättvisa och solidaritet?
          </note>
          <note>
            Jag funderar på dem som följer dagens debatt hemma framför tv:n.
            Vilket förtroende får de för politiker som medvetet vilseleder
            och utnyttjar utsatta och sköra människor som brickor i ett politiskt
            spel?
          </note>
          <note>
            Jag vill här citera ur ledaren i Göteborgs-Posten häromveckan:
            Socialdemokraterna har spelat falskt, men gjort det skickligt
            och inte sällan fått hjälp av en ibland både okunnig och aningslös
            nyhetsrapportering.
          </note>
          <note>
            Glöm inte att det var Socialdemokraterna som under sin regeringstid
            skapade det olyckliga sjukförsäkringssystem som alliansen tvingas
            röja upp!
          </note>
          <note>
            Jag vill fråga Veronica Palm om hon inte känner minsta lilla
            anledning till självkritik för att hon har varit med och skapat
            det här systemet, där sjukskrivningar och förtidspensioner missbrukades
            för att dölja arbetslösheten. Och om hon ser anledning till självkritik
            undrar jag: Varför vill hon gå tillbaka till detta hjärtlösa system
            igen?
          </note>
          <note>
            Slutligen vill jag fråga Veronica Palm om hon är stolt över att
            försöka vinna politiska poäng på att skrämma och vilseleda de
            mest utsatta människorna i vårt samhälle.
          </note>
          <note type="speaker">
            Anf. 13 ULF NILSSON (fp):
          </note>
          <note>
            Herr talman! Långtidssjukskrivning och förtidspensionering drabbar
            kvinnor i mycket större utsträckning än män.
          </note>
          <note>
            En forskningsstudie från Lund som gjordes för några år sedan
            av professor Antoinette Hetzler visade detta. Hon konstaterade
            då att sjukskrivningar, när den här studien gjordes i början av
            2000-talet, fungerade som ett instrument för att sortera bort
            arbetskraft som man inte ville ha.
          </note>
          <note>
            Den här vetenskapliga rapporten talar om sjukskrivning som utsorteringsmetod.
            Och det var just så den socialdemokratiska sjukförsäkringspolitiken
            fungerade, sjukskrivning som utsorteringsmetod.
          </note>
          <note>
            I stället för utsortering ska vi nu bygga broar tillbaka till
            arbete. Det är naturligtvis viktigt att vi gör vad vi kan för
            att de som faktiskt har arbetsförmåga men som har hamnat utanför
            får hjälp att komma tillbaka. Det är inte lätt, som sagt. Därför
            blir det nu en introduktion. Det som drabbar de omförsäkrade,
            som Veronica Palm säger är negativt, är alltså en introduktion
            i tre månader med olika förmedlingsinsatser, individuell hjälp,
            arbetsträning och praktik, i den utsträckning personen orkar.
          </note>
          <note>
            Alla som lämnar sjukförsäkringen erbjuds detta, men de som inte
            har någon arbetsförmåga får naturligtvis fortsätta att ha sin
            sjukpeng.
          </note>
          <note>
            Samtidigt sker då försöken att hitta ett lämpligt arbete. Så
            småningom kan det bli sysselsättning antingen på öppna arbetsmarknaden
            eller via Arbetsförmedlingen. Detta är ett väldigt positivt erbjudande
            för dem som har varit borta länge.
          </note>
          <note>
            Herr talman! Socialdemokraterna driver nu, tycker jag, den sämsta
            typen av opposition som man kan driva. Man målar upp skräckbilder
            och klagar men har inga förslag. Slutsatsen kan bara bli en, och
            det är att ni inte hade velat göra någonting.
          </note>
          <note>
            Herr talman! Jag upprepar avslutningsvis: Det hade varit närmast
            oförlåtligt att inte göra något åt den katastrofala situationen
            som rådde 2006.
          </note>
          <note type="speaker">
            Anf. 14 SOLVEIG ZANDER (c):
          </note>
          <note>
            Herr talman! Den nya sjukskrivningsreformen har varit i bruk
            i ett och ett halvt år, och den har varit bra. Den visar att människor
            som är sjuka har många olika dörrar in tillbaka till arbetslivet.
          </note>
          <note>
            Förr var bara en dörr öppen, och den hette förtidspension. Detta
            vill inte jag och Centern ska komma tillbaka.
          </note>
          <note>
            Socialdemokraterna säger att vi i Sverige, jämfört med andra
            länder, har en för snäv tidsgräns i fråga om när man möjliggör
            för människor att prövas mot arbetslivet. Jag ska därför läsa
            vad som står i den reform som vi nu diskuterar. Där står det att
            Belgien har ett år, Danmark har 52 veckor, Finland har 300 dagar
            och Italien har 180 dagar. Jag kan räkna upp många länder, och
            jag ska avsluta med Spanien som har 18 månader och Storbritannien
            som har 28 veckor.
          </note>
          <note>
            Det innebär, Veronica Palm, att vi i Sverige har en mycket bättre
            sjukförsäkringsreform där vi möjliggör för människor att första
            dagen få rehabilitering, medicinsk rehabilitering. Efter 550 dagar,
            om det går så långt, får de möjlighet till en arbetsmarknadsanpassad
            rehabilitering. Det är viktigt för människor att veta att den
            sjukförsäkringsreform som vi har vänder sig till dem, till var
            och en av dem som har möjlighet att komma tillbaka till arbetsmarknaden.
          </note>
          <note type="speaker">
            Anf. 15 GUNNAR AXÉN (m):
          </note>
          <note>
            Herr talman! Veronica Palm frågade hur vi kunde påstå att Socialdemokraterna
            vill riva upp sjukförsäkringsreformen och återgå till det gamla
            samtidigt som de står bakom större delen, eller nästan hela, sjukförsäkringsreformen.
          </note>
          <note>
            Sanningen är att det kommer två budskap från Socialdemokraterna.
            Det finns en sanning som står i Socialdemokraternas budgetmotion.
            Tittar man på den står de bakom nästan hela sjukförsäkringsreformen.
            Sedan finns det någonting annat, och det är det budskap som framförs
            av Veronica Palm här gång på gång om att riva upp sjukförsäkringsreformen.
            Det finns uppenbarligen två sanningar. Det kanske är därför som
            Veronica Palm numera säger: Jag vill ha en annan försäkring. Jag
            vill riva upp.
          </note>
          <note>
            Vad Socialdemokraterna vill är förmodligen någonting helt annat.
          </note>
          <note>
            Vid en pressträff i förra veckan tvingades Veronica Palms partiledare
            Mona Sahlin inför journalisterna erkänna att Socialdemokraterna
            står bakom det faktum att 32 000 personer nästa år omförsäkras
            från den tidsbegränsade sjukersättningen och kommer över till
            Arbetsförmedlingen och det individuella introduktionsprogrammet
            och aktivitetsersättningen. Med Veronica Palms retorik betyder
            det att Socialdemokraterna vill kasta ut 32 000 människor från
            den tidsbegränsade sjukersättningen, att de vill utförsäkra 32
            000 människor från den tidsbegränsade sjukersättningen, att 32
            000 människor med tidsbegränsad sjukersättning blir försäkringslösa
            och att Socialdemokraterna rycker pengar från dem. Mona Sahlin
            erkände på pressträffen i förra veckan att Socialdemokraterna
            är för att dessa personer som det i själva verket handlar om omförsäkras,
            går vidare till Arbetsförmedlingen och får aktivitetsstöd och
            en ny chans tillbaka till arbetslivet.
          </note>
          <note type="speaker">
            Anf. 16 EMMA HENRIKSSON (kd):
          </note>
          <note>
            Herr talman! Jag upprepar en gång till: Sjukförsäkringen är komplex.
            Det är det som gör att vi har dessa diskussioner. Människor blir
            oroliga därför att det har spridits väldigt mycket information
            som inte stämmer.
          </note>
          <note>
            Jag har till exempel i insändare undertecknade av socialdemokrater
            läst sådant som gör att det framstår som om de som har fått en
            sjukpension nu ska vara oroliga för att den ska dras in eller
            att det numera finns en absolut gräns. Ingen, oavsett omständigheter,
            kommer någonsin att få ersättning så länge de är sjuka.
          </note>
          <note>
            Men detta är helt enkelt inte sant. Den förändring som vi har
            gjort gäller de som av Försäkringskassan har bedömts ha en arbetsförmåga.
            Det är därför som de finns kvar i sjukförsäkringen, och det är
            därför som de inte har blivit förtidspensionerade. Det är de som
            ska få hjälp att komma ut, att faktiskt hitta denna arbetsförmåga
            och att få hjälp och stöd så att de kan komma ut i arbete i stället
            för att bara passivt gå och vänta.
          </note>
          <note>
            Det finns möjligheter för dem som har en allvarlig sjukdom. Vi
            har i utskottet förtydligat att de ska få förlängd tid om de har
            en mycket lång rehabiliteringstid eller om de har mycket lång
            sjukdomstid och man inte vet hur det kommer att sluta.
          </note>
          <note>
            Som det fungerade tidigare sorterades människor bort. Till exempel
            människor med en funktionsnedsättning sorterades bort på oviss
            tid, inte därför att de inte kunde förväntas arbeta utan därför
            att samhället inte gjorde vad man kunde för att faktiskt se deras
            förmåga. Man såg bara deras oförmåga.
          </note>
          <note>
            Detta är en mycket bra reform, framför allt för alla de människor
            som nu kommer att få samhällets engagemang men också för att arbetsgivarna
            faktiskt får ett tvång på sig att fundera på hur de kan ta till
            vara människors förmåga. Det är någonting som jag är väldigt glad
            över.
          </note>
          <note>
            Men frågan till Socialdemokraterna kvarstår: Varför skrämmer
            ni människor i onödan? Om människor är sjuka men kan arbeta, menar
            ni då att de ska förvänta sig att några andra ska försörja dem?
          </note>
          <note type="speaker">
            Anf. 17 Statsrådet CRISTINA HUSMARK PEHRSSON (m):
          </note>
          <note>
            Herr ålderspresident! Veronica Palm tycker inte om att diskutera
            hur det såg ut. Jag förstår det. Som socialdemokrat hade jag också
            velat glömma bort det.
          </note>
          <note>
            Det är bakgrunden och väldigt viktigt att komma ihåg för att
            också beskriva nödvändigheten av de förändringar som vi har tvingats
            göra i den nya sjukförsäkringen, i rehabiliteringskedjan som består
            av en mängd olika insatser som håller ihop och som inte gömmer
            och glömmer bort människor, ofta på livstid.
          </note>
          <note>
            Vi har hört hur många människor har varit sjukskrivna inte bara
            under ett och två år utan under åtta, nio och tio år. I dag hörde
            vi ytterligare ett mycket skrämmande exempel på människor som
            ingen har frågat efter.
          </note>
          <note>
            Veronica Palm säger att det inte finns en krona till medicinsk
            rehabilitering. 1,6 miljarder kronor har regeringen under två
            år satsat på medicinsk rehabilitering och gjort förstärkningar
            ute i landstingen. Det gäller människor som har ont i kroppen
            och ont i själen. Det finns 30 000 personer namngivna som kommer
            att få dessa insatser i år och 50 000 personer nästa år. Det var
            den medicinska rehabiliteringen, och då kanske vi inte behöver
            orda mer om det.
          </note>
          <note>
            Vi har också förstärkt företagshälsovården. Det var något som
            ni röstade emot under alla år som jag satt i den här riksdagen.
          </note>
          <note>
            Det förs i dag en debatt, och många känner oro. Det är en stor
            reform. Det är en ny sjukförsäkringsreform. Innan saker och ting
            kommer på plats förstår jag att det finns oro och undringar, men
            också det får vi inte glömma bort väldigt många positiva förväntningar
            hos väldigt många där ute, men det har inte synts i medierna lika
            mycket.
          </note>
          <note>
            Varför inför vi tidsgränser? Det är detta som det oftast pratas
            om här. Veronica Palm säger att vi ska bedöma när tiderna ska
            gå ut och så vidare.
          </note>
          <note>
            Jag ska läsa ur en skrift där följande står:
          </note>
          <note>
            Inte minst kan en tidsgräns för sjukpenningen bidra till att
            lösa problemet med att människor som varit sjukfrånvarande faller
            mellan stolarna när Försäkringskassan och Arbetsförmedlingen ser
            situationen ur skilda perspektiv.
          </note>
          <note>
            Vidare står det:
          </note>
          <note>
            Detta skulle eliminera risken för att människor tappas bort eller
            knuffas mellan myndigheterna.
          </note>
          <note>
            Detta sägs i LO:s skrift Sjukas rätt till stöd som publicerades
            2007. Om ni i oppositionen i allmänhet inte är överens är ni i
            synnerhet inte överens med LO.
          </note>
          <note>
            Vi delar LO:s syn. Det är därför som vi i vår sjukförsäkring
            ser till att ha tidsgränser detta för att människor inte ska knuffas
            mellan myndigheter. Man ska veta att man ska kunna få stöd och
            hjälp. Samverkan mellan Arbetsförmedlingen och Försäkringskassan
            har aldrig varit så bra som nu.
          </note>
          <note>
            För att ytterligare nyansera debatten skulle vi behöva få veta
            vad som är ert alternativ, Veronica Palm. Nu är Veronica här och
            tar debatten, men det hade varit bra om interpellanten, Mona Sahlin,
            hade passat på att komma hit och beskriva alternativet. Nu sitter
            Veronica Palm här alldeles ensam. Hon har ingen i oppositionen
            med sig. Det tycker jag är ett talande exempel.
          </note>
          <note>
            Var finns ert gemensamma förslag? Vi har i tre och ett halvt
            år arbetat med denna sjukförsäkring. Det är nu nio månader kvar
            till valet, Veronica Palm. Var finns ert alternativ?
          </note>
          <note>
            I medierna och här i riksdagen har Veronica Palm sagt: Stoppa
            allting till dess att vi fått gå igenom grunderna! Veronica Palm
            säger det men menar egentligen att ge allt sitt stöd till rehabiliteringskedjan,
            utom när det gäller tidsgränserna. Där får vi stöd från LO.
          </note>
          <note>
            Menar Veronica Palm att de personer som varit sjukskrivna i väldigt
            många år ska vänta ytterligare på att ni blir färdiga och kan
            presentera er sjukförsäkringsreform? De här personerna har väntat
            länge nog de har väntat i ett, två, åtta, nio och kanske till
            och med tjugo år.
          </note>
          <note>
            Avskaffandet av en tidsbegränsad sjukersättning är ni för. Det
            är över 30 000 personer av de 57 000 som nu lämnar förtidspensionen.
            Vilket besked ger ni dem? Vilken ersättning får de? Vilken hjälp
            får de? Ord räcker inte, Veronica Palm! Ord ger inte trygghet.
            Man vill ha ett konkret besked, men ett sådant lyser med sin frånvaro.
          </note>
          <note>
            De brösttoner ni tar till är inget annat än att ni vill dölja
            en politik som inte finns.
          </note>
          <note type="speaker">
            Anf. 18 VERONICA PALM (s):
          </note>
          <note>
            Herr ålderspresident! Efter den här interpellationsdebatten kan
            jag konstatera att regeringen är nöjd med de reformer man gjort,
            nöjd med en sjukförsäkring som har ett slut, nöjd med att människor
            utförsäkras och nöjd med att vi har en växande grupp försäkringslösa
            i Sverige. Jag är inte nöjd.
          </note>
          <note>
            Som ett svar på frågan om en socialdemokratisk politik och ett
            socialdemokratiskt alternativ kan jag säga att med en socialdemokratiskt
            ledd regering hade vi aldrig varit där vi nu är. Vi hade aldrig
            genomfört en politik som utförsäkrar människor. Vi hade aldrig
            genomfört en politik som medvetet skapar försäkringslöshet. Det
            är inte anständigt i ett välfärdssamhälle!
          </note>
          <note>
            Moderaterna fick för drygt tre år sedan väljarnas förtroende
            för att lösa jobbproblemen och ha en bättre jobbpolitik. Men man
            fick inte väljarnas förtroende för att kasta ut sjuka människor
            ur sjukförsäkringen, för att fullständigt haverera a-kassan eller
            för att straffbeskatta pensionärer. Ändå är det vad man har gjort.
            Det börjar väljarna nu se. Nu börjar det bli tydligt vad den moderata
            politiken i verkligheten innebär. Då tappar väljarna förtroendet
            för Moderaterna.
          </note>
          <note>
            Den stora skillnaden mellan vad en socialdemokratiskt ledd regering
            hade gjort och vad en moderatledd regering gör handlar inte om
            tidsgränser, om sjukvården eller om rehabilitering. Den handlar
            i stället om människosynen.
          </note>
          <note>
            Om man tror att det som gör att människor blir friska är att
            rycka undan pengarna för sjuka människor och ställa dem längst
            bak i kön på Arbetsförmedlingen ska man fortsätta att rösta på
            Moderaterna.
          </note>
          <note>
            Tycker man att det bör finnas en anständighet i det här landet
            som gör att den som är sjuk och som inte kan arbeta ska ha rätt
            till både en trygg försäkring och en trygghet i aktiviteter för
            att kunna komma tillbaka ska man rösta på en rödgrön regering.
          </note>
          <note type="speaker">
            Anf. 19 Statsrådet CRISTINA HUSMARK PEHRSSON (m):
          </note>
          <note>
            Herr ålderspresident! Alltså: En rödgrön regering utan svar på
            frågorna!
          </note>
          <note>
            Under de gångna veckorna har det varit mycket kritik och mycket
            oro. Jag tar naturligtvis till mig de synpunkter som finns. Den
            här regeringen tänker noga följa vad som händer med reformen.
            Vi vet också att det är en stor reform som kräver att vi hela
            tiden har den under uppsikt. Men vi tänker inte backa till en
            försäkring som gömmer och glömmer människor. De 30 000 personer
            som ni vill utförsäkra och som har en tidsbegränsad förtidspension
            lämnar ni helt utan ersättning och helt utan möjligheter att få
            komma till Arbetsförmedlingen.
          </note>
          <note>
            Att Socialdemokraterna och Veronica Palm beskyller Arbetsförmedlingen
            för att ställa människor sist i kön tycker jag är en skymf mot
            Arbetsförmedlingens starka insatser i dag.
          </note>
          <note>
            Bron vi bygger mellan Arbetsförmedlingen och Försäkringskassan
            är stark. Den skyddar också människor som är sjuka och inte kan
            arbeta. Det som skiljer oss i alliansen från oppositionen är att
            vi tar ansvar. Vi menar att människor som har det svårt ska få
            hjälp. I dag behöver många människor det extra stödet och den
            extra tryggheten. De behöver inte Socialdemokraternas hårda ord
            och argument. Använd tiden till att beskriva er politik i stället
            för att försöka hitta ord som ska hjälpa er i en hård politisk
            retorik!
          </note>
          <note>
            Det finns väldigt många människor, Veronica Palm, som faktiskt
            ser den här reformen som en möjlighet. Men de har inte lika mycket
            utrymme i medierna.
          </note>
          <note>
            När trädgårdskonsulenten Pia Lundgren i januari lämnar sjukförsäkringen
            ser hon det som en chans att återvända till yrkeslivet. Hon säger:
            Jag hoppas att jag nu är på väg tillbaka. Jag står bara och stampar.
            Jag vill ut.
          </note>
          <note>
            Pari Zarei och Göran Norlin ser positivt på saken och letar efter
            ett arbete. De ser fram emot möjligheten att få hjälp med att
            försöka hitta ett arbete som de klarar av.
          </note>
          <note>
            De här personerna ägnar Veronica Palm och Socialdemokraterna
            inte ett enda ord.
          </note>
          <note>
            Överläggningen var härmed avslutad.
          </note>
          <note>
            4 § Hänvisning av ärenden till utskott
          </note>
          <note>
            Föredrogs och hänvisades
          </note>
          <note>
            5 § Anmälan och hänvisning av ärenden till utskott samt beslut
            om förlängd motionstid
          </note>
          <note>
            Anmäldes
          </note>
          <note>
            Kammaren biföll talmannens förslag att motionstiden för ovanstående
            propositioner och skrivelse skulle förlängas till fredagen den
            22 januari 2010 .
          </note>
          <note>
            Kammaren biföll talmannens förslag att ovanstående propositioner
            och skrivelse omedelbart skulle hänvisas till utskott enligt nedan:
          </note>
          <note>
            6 § Anmälan om interpellation
          </note>
          <note>
            Anmäldes att följande interpellation framställts
          </note>
          <note>
            den 21 december
          </note>
          <note>
            Jan Lindholm
          </note>
          <note>
            Interpellationen redovisas i bilaga som fogats till riksdagens
            snabbprotokoll tisdagen den 19 januari 2010.
          </note>
          <note type="speaker">
            Anf. 20 TJÄNSTGÖRANDE ÅLDERSPRESIDENTEN:
          </note>
          <note>
            Jag får tacka för den stora disciplin som visats mig under min
            korta tid som tjänstgörande ålderspresident och vill avsluta med
            att önska kammarens personal och riksdagens övriga medarbetare
            god jul och gott nytt år.
          </note>
          <note>
            7 § Kammaren åtskildes kl. 10.09.
          </note>
          <note>
            Förhandlingarna leddes
          </note>
          <note>
            /Eva-Lena Ekman
          </note>
        </div>
      </body>
    </text>
  </TEI>
</teiCorpus>
