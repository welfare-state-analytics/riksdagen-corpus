<?xml version='1.0' encoding='utf-8'?>
<teiCorpus xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Riksdagens protocols 201011</title>
      </titleStmt>
      <editionStmt>
        <edition>0.4.2</edition>
      </editionStmt>
      <publicationStmt>
        <authority>National Library of Sweden and the WESTAC project</authority>
      </publicationStmt>
      <sourceDesc>
        <bibl>
          <title>Riksdagens protocols 201011</title>
        </bibl>
      </sourceDesc>
    </fileDesc>
    <encodingDesc>
      <editorialDecl>
        <correction>
          <p>Some data curation was done. It is documented in input/curation/instances</p>
        </correction>
      </editorialDecl>
    </encodingDesc>
  </teiHeader>
  <TEI>
    <teiHeader>
      <fileDesc>
        <titleStmt>
          <title>Protokoll</title>
        </titleStmt>
        <editionStmt>
          <edition>0.4.2</edition>
        </editionStmt>
        <publicationStmt>
          <authority>National Library of Sweden and the WESTAC project</authority>
        </publicationStmt>
        <sourceDesc>
          <bibl>
            <title>Protokoll</title>
          </bibl>
        </sourceDesc>
      </fileDesc>
      <encodingDesc>
        <editorialDecl>
          <correction>
            <p>Some data curation was done. It is documented in input/curation/instances</p>
          </correction>
        </editorialDecl>
      </encodingDesc>
    </teiHeader>
    <text>
      <front>
        <div type="preface">
          <head>prot-201011--60</head>
          <docDate when="2011-02-16">2011-02-16</docDate>
        </div>
      </front>
      <body>
        <div>
          <note>
            Riksdagens protokoll
          </note>
          <note>
            2010/11:60
          </note>
          <note>
            Onsdagen den 16 februari
          </note>
          <note>
            Kl. 09:00 - 20:24
          </note>
          <note>
            Välkomsthälsning
          </note>
          <note type="speaker">
            Anf. 1 TALMANNEN:
          </note>
          <note>
            Jag hälsar representanterna för den diplomatiska kåren välkomna
            till den utrikespolitiska debatten.
          </note>
          <note>
            1 § Utrikespolitisk debatt
          </note>
          <note type="speaker">
            Anf. 2 Utrikesminister CARL BILDT (M):
          </note>
          <note>
            Herr talman! Ärade ledamöter! Den europeiska rösten behövs i
            världen, och Sveriges röst behövs i Europa. Europeiska unionen
            ska vara en stark röst för frihet och en stark kraft för fred.
            Sverige har ett ansvar för att i europeisk samverkan bidra till
            frihet, fred, säkerhet och utveckling i vårt eget närområde och
            globalt.
          </note>
          <note>
            Lissabonfördraget ger Europeiska unionen nya möjligheter att
            globalt främja demokrati och mänskliga rättigheter. Våra instrument
            är i dag fler och bättre än tidigare. Med en starkare union stiger
            våra och omvärldens förväntningar på ett närvarande, ett kraftfullt
            och ett ansvarstagande Europa.
          </note>
          <note>
            För att leva upp till denna förväntan behöver unionen starka
            och engagerade medlemsstater. Sverige ska tillhöra kärnan i det
            europeiska samarbetet. Den europeiska utrikespolitiken är vår
            utrikespolitik. I en tid när andra medlemsstater möter stora inhemska
            problem har vårt land kraft att ta ett vidare ansvar för att flytta
            fram de europeiska positionerna.
          </note>
          <note>
            För två decennier sedan förvandlades vår del av Europa genom
            folkens krav på frihet på andra sidan Östersjön. Vi har sedan
            dess steg för steg kunnat bygga ett bättre Europa till gagn för
            alla och envar. I dessa dagar upplever vi hur folkens krav på
            frihet på andra sidan Medelhavet skapar hisnande nya möjligheter
            för hundratals miljoner människor i Europas omedelbara grannskap.
            Vår uppgift blir åter att se hur vi kan hjälpa till att steg för
            steg bygga en bättre framtid för dem alla.
          </note>
          <note>
            Uppgiften här är på många sätt svårare än uppgiften då. Europas
            magnetism är inte lika självklar och Europa som modell i alla
            avseenden inte lika naturlig. Egypten är en stolt nation med en
            historia långt längre än något europeiskt land. De ekonomiska
            och sociala utmaningarna är formidabla.
          </note>
          <note>
            Men låt ett vara alldeles klart: Vårt engagemang för frihet och
            demokrati söder om vår union måste vara lika starkt som vårt engagemang
            för frihet och demokrati öster om vår union. Det handlar om deras
            frihet, men det handlar också om vår egen fred.
          </note>
          <note>
            Med visioner men utan illusioner måste vi nu se hur vi steg för
            steg kan hjälpa dessa länder att bygga rättsstatens och demokratins
            institutioner till frihetens och det öppna samhällets värn. Steg
            för steg måste deras ekonomier öppnas och reformeras för att ge
            tillväxt, jobb och hopp om en bättre framtid.
          </note>
          <note>
            Europeiska unionen måste vara frihetens röst och demokratins
            kraft, inte minst i de delar av vår värld som ligger oss så nära.
            Lika tydligt som vi fördömer det nya förtrycket i Minsk ska vi
            välkomna den nya friheten i Tunis och Kairo och i regionen i dess
            helhet.
          </note>
          <note>
            Den europeiska grannskapspolitiken måste reformeras. I öst vinner
            det östliga partnerskapet kraft, men i syd har vi stundtals varit
            för vacklande och för velande. Vi måste ha en grannskapspolitik
            som såväl mot öst som mot syd brinner av engagemang för öppna
            samhällen och öppna ekonomier. Sverige har diskret hjälpt till
            med verktygen för att bryta igenom där regimer vill spärra Internet.
            Nätets frihet bereder vägen för människors frihet.
          </note>
          <note>
            Men långt mer kommer att behövas. Vi har föreslagit en demokratistödsmission
            till Tunisien. Vi hoppas att det snart ska vara möjligt att inleda
            en dialog med Egypten om den hjälp och det stöd som vi kan ge.
            Vägen över en ny konstitution till fria och rättvisa val är början
            på en lång väg av nödvändiga och ekonomiska reformer. Vi kommer
            att ha många anledningar att också i denna kammare återkomma till
            detta.
          </note>
          <note>
            Under det gångna året har den europeiska utrikestjänsten inrättats
            som ett centralt verktyg för att åstadkomma en effektiv och samstämmig
            europeisk utrikespolitik. Sverige ska fortsätta att medverka till
            att utveckla utrikestjänsten i syfte att kunna driva strategiskt
            viktiga frågor på den globala arenan. Regeringen har tidigare
            presenterat och förankrat Sveriges säkerhetspolitik i riksdagen.
            Den säkerhetspolitiska linjen ligger fast.
          </note>
          <note>
            Medlemskapet i Europeiska unionen innebär att Sverige ingår i
            en politisk allians och tar ett solidariskt ansvar för Europas
            säkerhet. Sverige kommer inte att förhålla sig passivt om en katastrof
            eller ett angrepp skulle drabba ett annat medlemsland eller nordiskt
            land. Vi förväntar oss att dessa länder agerar på samma sätt om
            Sverige skulle drabbas.
          </note>
          <note>
            Framtidens säkerhetspolitiska utmaningar kommer att förändras.
            En central utmaning för Europeiska unionen blir därför att analysera
            dessa förändringar och anpassa verktygen för att fortsätta att
            spela en aktiv och konstruktiv roll globalt. Nya utmaningar aktualiserar
            behovet av en ny och modern europeisk säkerhetsstrategi.
          </note>
          <note>
            Sverige är drivande i arbetet för att stärka Europeiska unionens
            förmåga att bidra till civil och militär krishantering. Ett konkret
            exempel på vårt engagemang är att vi just nu leder den nordiska
            stridsgruppen, som står i beredskap för unionen. Genom att bättre
            samordna medlemsstaternas resurser, vår hårdvara, kan vi stärka
            EU:s samlade globala kapacitet. Vi har tillsammans med Tyskland
            nyligen tagit ett initiativ för att öka medlemsstaternas samlade
            förmåga till krishantering. Men vi måste också utveckla och förfina
            våra politiska instrument och vår analysförmåga, vår mjukvara,
            för att på ett optimalt sätt bidra till att stävja globala kriser
            och konflikter. Detta kan också bidra till det multilaterala samarbetet
            inom Förenta nationerna.
          </note>
          <note>
            Sverige är inte immunt mot internationell terrorism, vilket försöket
            till dåd i Stockholm förra året visade. Framväxten av en våldsbenägen
            extremism är en global fråga som kräver internationell samverkan.
            Regeringens skrivelse från 2008 om en strategi för att möta hoten
            från terrorism kommer att uppdateras.
          </note>
          <note>
            Herr talman! Frigörelsen för två decennier sedan öppnade vägen
            för ett förnyat samarbete mellan Östersjöns strandstater. De baltiska
            länderna är nu medlemmar i såväl Europeiska unionen som Nato.
            Estland har sedan årsskiftet euron som valuta. Det är en utveckling
            som är positiv för hela vår region.
          </note>
          <note>
            Inom ramen för vår europeiska identitet ryms den nordiska. Genom
            nordiskt och nordiskt-baltiskt samarbete får vi större genomslagskraft
            än var och en för sig. Inför det svenska ordförandeskapet i det
            nordiska ministerrådet 2013 vill vi att Norden fortsatt ska vara
            en av Europas viktigaste gröna tillväxtregioner.
          </note>
          <note>
            Norr om oss finns en annan utmaning av starkt växande betydelse.
            Inte minst genom klimatförändringar blir de arktiska frågorna
            allt viktigare för det internationella samfundet. För Sverige
            är det centralt att den känsliga naturen i området kan skyddas.
            Sverige övertar i maj ordförandeskapet i det arktiska rådet och
            får därmed en nyckelroll i att samordna detta alltmer strategiska
            område. Regeringen kommer under våren 2011 att presentera en svensk
            strategi för Arktis.
          </note>
          <note>
            Herr talman! Europa slutar som bekant inte med Europeiska unionens
            yttre gränser. Det europeiska framtidsperspektivet i vårt närområde
            är centralt för den demokratiska och ekonomiska utvecklingen i
            dessa länder, liksom för unionens egen trovärdighet globalt.
          </note>
          <note>
            Det finns en fördragsfäst rätt för alla europeiska stater som
            respekterar unionens värden att söka medlemskap i Europeiska unionen.
            Och det finns ett ömsesidigt intresse av ett öppet Europa. Genom
            samarbete och integration berikar vi våra samhällen politiskt,
            ekonomiskt och kulturellt och främjar fred och säkerhet på vår
            kontinent. Att synliggöra de politiska och ekonomiska vinsterna
            av utvidgningen är desto mer angeläget då främlingsfientliga och
            isolationistiska strömningar har fått fäste på många håll inom
            unionen.
          </note>
          <note>
            Vi stöder fullt ut Islands inledda EU-process och ser fram emot
            att även Island kan fatta beslut om fullt medlemskap inom de närmaste
            åren.
          </note>
          <note>
            Ett turkiskt medlemskap i Europeiska unionen, när alla villkor
            är uppfyllda, skulle stärka både Turkiet och Europeiska unionen.
            Turkiets demokratisering har gått framåt. En heltäckande konstitutionell
            reform fokuserad på individens rättigheter ligger inom räckhåll
            efter parlamentsvalen i sommar.
          </note>
          <note>
            Processen för en återförening av Cypern har gått in i ett kritiskt
            skede. En överenskommelse skulle bidra till en stabilisering av
            hela den östra Medelhavsregionen. Den skulle också få positiva
            konsekvenser för samarbetet mellan EU och Nato.
          </note>
          <note>
            Ökade reformansträngningar på Balkan är nödvändiga för att säkerställa
            hela regionens integration i Europeiska unionen. Medlemskapsperspektivet
            är ett viktigt incitament för reformer och gynnar stabilitet,
            ekonomisk och social utveckling samt regionalt samarbete för fortsatt
            viktig försoning.
          </note>
          <note>
            Kroatien kommer inom något år att kunna ta steget till fullt
            medlemskap i vår union. Förhandlingar med övriga länder kan starta
            när uppsatta villkor uppfyllts. Bilaterala tvister såsom Makedoniens
            namnfråga och relationen mellan Serbien och Kosovo får inte tillåtas
            hindra att länderna avancerar mot EU-medlemskap. Det bosniska
            ledarskapet måste ta sitt ansvar för att genom nödvändiga reformer
            bereda vägen för landets fortsatta Europaintegration.
          </note>
          <note>
            Behovet av en ny och aktiv grannskapspolitik är, som jag redan
            nämnt, tydligt. Ökad handel, rörlighet över gränserna och gemensamma
            regelverk bidrar till välstånd och säkerhet och inspirerar till
            demokratisk utveckling. Ramen för unionens samarbete österut utgörs
            av Östliga partnerskapet, som tillkommit på initiativ av Sverige
            och Polen. Utvecklingen av detta i alla dess delar är ett centralt
            intresse för Sverige. Viktiga steg har tagits för att främja reformer
            i riktning mot den europeiska värdegrunden, men partnerskapet
            måste ständigt utvecklas för att förbli relevant. Toppmötet i
            maj mellan Europeiska unionen och våra östeuropeiska grannar blir
            ett viktigt tillfälle att ta nya steg.
          </note>
          <note>
            Men den demokratiska utvecklingen i regionen går inte alltid
            så snabbt eller ens i den riktning som vi strävar efter. Ett flagrant
            exempel på detta är Vitryssland där de brutala övergreppen i samband
            med presidentvalet var ett allvarligt bakslag i arbetet för frihet,
            demokrati och mänskliga rättigheter i Europa. Sverige har varit
            drivande för kraftfulla europeiska åtgärder mot regimen samtidigt
            som vi stärker stödet till landets demokratiska krafter.
          </note>
          <note>
            Det finns starka skäl att nära följa utvecklingen i Ukraina,
            i synnerhet respekten för demokratiska principer, mediefrihet
            och mänskliga rättigheter. Sverige stöder fullt ut landets europeiska
            integration och hoppas att förhandlingarna om ett associeringsavtal
            med Europeiska unionen kan slutföras under detta år.
          </note>
          <note>
            De latenta konflikterna i södra Kaukasus hotar stabiliteten i
            hela regionen och får inte tillåtas blossa upp på nytt. Vi måste
            därför fortsätta att föra länderna närmare Europeiska unionen
            inom ramen för Östliga partnerskapet. Stödet för Georgiens territoriella
            integritet inom dess internationellt erkända gränser är otvetydigt.
          </note>
          <note>
            Herr talman! Europeiska unionens relationer med sina strategiska
            partnerländer skapar ökade förutsättningar för att få gehör för
            de värden som unionen bygger på. EU:s trovärdighet bottnar i vår
            samstämmighet, i vår beredskap att stå upp för och driva unionens
            fördragsfästa värden samt i vår förmåga att möta de ekonomiska
            utmaningarna och bidra till frihet, fred och säkerhet i vår egen
            del av världen.
          </note>
          <note>
            USA är Europeiska unionens främsta strategiska partner. Den europeiska
            förmågan att hantera globala utmaningar stärks genom transatlantisk
            samsyn. Vi ser fram emot ett närmare och mer operativt transatlantiskt
            samarbete på olika områden, inklusive cybersäkerhet. På sikt ser
            vi gärna att den ekonomiska integrationen mellan EU och USA fördjupas
            genom ett frihandelsavtal.
          </note>
          <note>
            Det ligger i Europas intresse att Ryssland utvecklas till en
            fullödig politisk och ekonomisk partner. Ryssland måste bidra
            till lösningar på de kvardröjande konflikterna i vårt gemensamma
            närområde. En modernisering av landets institutioner krävs för
            att Ryssland ska bli en fungerande rättsstat med full respekt
            för mänskliga rättigheter och demokrati. Landets integration i
            internationella samarbeten som bygger på ömsesidiga åtaganden
            är central, och Sverige stöder ett ryskt medlemskap i världshandelsorganisationen
            WTO.
          </note>
          <note>
            Asien intar i dag en tydlig plats som världens tillväxtmotor
            med ökat ekonomiskt och politiskt inflytande. Det är viktigt att
            EU för en nära dialog med de asiatiska länderna om globala frågor.
            Det kan handla om klimatförändringar, miljöteknik, öppna och konkurrensneutrala
            marknader, öppna handelsvägar, energi- och livsmedelssäkerhet
            och framför allt om demokrati och mänskliga rättigheter.
          </note>
          <note>
            Kina, som står i centrum för mycket av denna dialog, har genomgått
            omvälvande förändringar. Andelen mycket fattiga har minskat från
            65 procent till 10 procent på bara tre decennier. Våra relationer
            med Kina intensifieras alltmer. Genom dialog har Sverige och EU
            möjlighet att verka för ökad respekt för mänskliga rättigheter
            och demokratiska principer i Kina, ett område där som bekant mycket
            återstår att göra. Fortsatta förföljelser av dissidenter, avrättningar
            och inskränkningar av yttrandefriheten på nätet inger oro.
          </note>
          <note>
            Som världens största demokrati och fungerande rättsstat är Indien
            ett nyckelland för långsiktig stabilitet och säkerhet i Asien.
            Ett fördjupat samarbete med Indien kring globala frågor som cybersäkerhet,
            terrorismbekämpning, klimat, utveckling och öppna handelsvägar
            är naturligt. Ett frihandelsavtal mellan EU och Indien skulle
            ytterligare stärka den relationen.
          </note>
          <note>
            Sverige och Europeiska unionen har intresse av att fördjupa det
            strategiska partnerskapet med Brasilien och Sydafrika. Som växande
            ekonomiska aktörer med ökat politiskt inflytande spelar dessa
            länder en viktig roll både i egen kraft och som röst för nya perspektiv
            i det internationella samarbetet.
          </note>
          <note>
            Herr talman! Det svenska engagemanget i Afghanistan är starkt
            och långsiktigt. Den breda politiska samsynen kring vår närvaro
            i Afghanistan lägger en solid grund för våra insatser för att
            bidra till fred, säkerhet och utveckling och för att hjälpa afghanerna
            att bygga upp sitt eget land.
          </note>
          <note>
            Under 2011 inleds gradvis överföringen av ansvaret för säkerheten
            i Afghanistan till de afghanska myndigheterna. Sannolikt kommer
            detta att beröra norra delarna av landet där svensk-finsk trupp
            i dag verkar. Sverige bistår afghanerna att ta detta ansvar, bland
            annat genom ökat stöd till FN:s samordnande insatser, samtidigt
            som vi ökar den civila närvaron och intensifierar vårt utvecklingssamarbete.
            Under nästa år kommer de samlade svenska insatserna att övergå
            till civil ledning.
          </note>
          <note>
            En fredlig och demokratisk utveckling i Afghanistan och dess
            grannland Pakistan ligger i Sveriges intresse. Terroristgrupper
            med bas i gränsområdena utgör alltjämt ett potentiellt regionalt
            och globalt hot. Europeiska unionen har ett strategiskt intresse
            av att stärka relationen till Pakistan, inte minst genom ett närmare
            handelssamarbete.
          </note>
          <note>
            Läget i fredsprocessen i Mellanöstern är tyvärr låst. Den olösta
            konflikten mellan israeler och palestinier förblir en avgörande
            utmaning för det internationella samfundet. Båda parter måste
            avstå från provokativa handlingar. Europeiska unionen vill se
            en fredsuppgörelse om en tvåstatslösning på folkrättslig grund,
            vilket tydliggjordes av EU:s ministerråd i december 2009. Syrien
            och Libanon måste också inkluderas i en allomfattande och hållbar
            fredsuppgörelse.
          </note>
          <note>
            Europeiska unionen har gått i bräschen för arbetet att häva isoleringen
            av Gaza, där den humanitära situationen fortsatt är allvarlig.
          </note>
          <note>
            Avsikterna med Irans nukleära program inger fortsatt oro. FN
            och Europeiska unionen har beslutat om utökade sanktioner. Sverige
            ger sitt fulla stöd till den återupptagna dialogen med Iran, bland
            annat kring det kärntekniska programmet. En överenskommelse baserad
            på internationell rätt och icke-spridningsavtalet, som därmed
            tillgodoser båda sidors legitima intressen, är fullt möjlig.
          </note>
          <note>
            Respekten för de mänskliga fri- och rättigheterna i Iran fortsätter
            att försämras. Antalet avrättningar har ökat kraftigt. Detta är
            oacceptabelt. Sverige arbetar bilateralt och inom ramen för FN
            och Europeiska unionen för att försöka vända denna utveckling.
            Sverige är nu en av initiativtagarna till en resolution i FN:s
            råd för mänskliga rättigheter om MR-situationen i Iran. Vi föreslår
            en särskild FN-rapportör för dessa frågor. Kravet är angeläget.
          </note>
          <note>
            Det är glädjande att en ny samlingsregering har kommit på plats
            i Irak. Därigenom skapas förutsättningar för ökad säkerhet för
            alla grupper i landet, minskat våld och ett fortsatt starkt svenskt
            engagemang. Sverige har återinvigt ambassaden i Bagdad och öppnat
            ett konsulat i Erbil i Kurdistan i norra Irak.
          </note>
          <note>
            Valen i Burma i november 2010 blev varken fria eller rättvisa.
            Aung San Suu Kyis frisläppande var välkommet, men fortfarande
            finns drygt 2 000 politiska fångar som måste friges. Det krävs
            politiska reformer, respekt för mänskliga rättigheter och en försoningsprocess
            för att Burma ska kunna gå vidare, och Sverige och Europeiska
            unionen har beredskap att stödja en sådan process.
          </note>
          <note>
            Behovet av demokratiska och ekonomiska reformer på Kuba är fortsatt
            stort. Stödet till de demokratiska krafterna måste stärkas och
            trycket på regimen upprätthållas. Det är inte acceptabelt att
            frigivna politiska fångar landsförvisas.
          </note>
          <note>
            Bilden av Afrika är på väg att förändras. Av världens tio främsta
            tillväxtländer under det gångna årtiondet fanns sex i Afrika.
            Handel och integration blir allt viktigare drivkrafter. Vi har
            starka band med många afrikanska länder och goda möjligheter att
            verka för en sammanhållen europeisk Afrikapolitik. Vi får senare
            i år tillfälle att med tio tongivande afrikanska länder diskutera
            gemensamma globala utmaningar vid ett nordisk-afrikanskt utrikesministermöte
            under svenskt värdskap.
          </note>
          <note>
            Folkomröstningen i södra Sudan öppnar möjligheter för fred och
            försoning. Resultatet ställer stora krav på parterna i både norr
            och söder att fredligt slutföra fredsavtalet från 2005. Ett självständigt
            södra Sudan är en stor utmaning också för det internationella
            samfundet att bistå i arbetet med att bygga upp den nya staten.
          </note>
          <note>
            Zimbabwe befinner sig i ett kritiskt skede med förestående allmänna
            val. De europeiska insatserna för att stärka en demokratisk utveckling
            i landet måste vara trovärdiga och resultatinriktade.
          </note>
          <note>
            Utvecklingen i Storasjöområdet har vida återverkningar på den
            afrikanska kontinenten. De omfattande brotten mot de mänskliga
            rättigheterna, inte minst de systematiska sexuella övergreppen
            mot kvinnor och flickor i Demokratiska republiken Kongo, måste
            upphöra. Regeringen ger särskild prioritet till genomförandet
            av Förenta nationernas resolution 1325 om kvinnor, fred och säkerhet
            samt resolution 1820 om sexuellt våld i konfliktsituationer, och
            kommer att ta initiativ till att ytterligare förstärka detta arbete.
          </note>
          <note>
            Herr talman! Sverige och Europeiska unionen har tillsammans med
            övriga biståndsgivare ett ansvar för att biståndet och andra verktyg
            i utvecklingspolitiken kontinuerligt anpassas för att möta utmaningarna
            i en starkt föränderlig värld. Europeiska unionens samlade förmåga
            och gemensamma agerande behöver utvecklas ytterligare för att
            visa ansvar och ledarskap i utvecklingsfrågorna.
          </note>
          <note>
            Sverige ska ha en ambitiös utvecklingspolitik och ett generöst
            bistånd som ger resultat i fattiga och ofria människors liv oavsett
            i vilken form och oavsett av vem det genomförs. Transparens är
            inte enbart centralt för att bekämpa förtryck och fattigdom, utan
            också för biståndets möjligheter att stödja denna kamp så effektivt
            som möjligt. Arbetet med att genomföra transparensgarantin i biståndet
            fullföljs.
          </note>
          <note>
            Utgångspunkten för den samlade svenska utvecklingspolitiken är
            fattigdomsbekämpning genom att främja en hållbar och rättvis utveckling,
            mänskliga rättigheter, demokrati och ett starkt civilt samhälle.
            Sverige är med sitt bistånd, som i år kommer att uppgå till 35
            miljarder kronor vilket motsvarar 1 procent av bni, ett av mycket
            få länder som lever upp till FN:s volymmål. Uthålliga biståndsnivåer
            och ett fortsatt starkt resultatfokus är ett av Sveriges främsta
            bidrag till att FN:s millenniemål ska kunna uppnås år 2015. En
            särskild satsning på kvinnor, barn och unga görs för att bidra
            till att uppnå millenniemålen om minskad barna- och mödradödlighet.
          </note>
          <note>
            Sverige ska ha ett tillväxtorienterat utvecklingssamarbete. Gårdagens
            fattiga länder det har vi lärt oss kan i morgon bli världsekonomins
            tillväxtmotor, till gagn för oss alla.
          </note>
          <note>
            Höga livsmedelskostnader och otillräcklig produktion fortsätter
            att skapa spänningar runt om i världen. Detta är en utmaning som
            kräver såväl utrikespolitiska som handels- och utvecklingspolitiska
            åtgärder. I många av världens länder lider människor alltjämt
            av hunger och undernäring. Det krävs nationella initiativ i dessa
            länder för att stärka både handel och produktivitet i jordbruket,
            liksom en stärkt köpkraft. Regeringen gör därför en särskild livsmedelssatsning
            inom biståndet för att stärka denna typ av insatser. Vi vill också
            att handelsstörande jordbrukssubventioner elimineras och att handelshinder
            i jordbrukssektorn bekämpas.
          </note>
          <note>
            Herr talman! Folkrätten och respekten för mänskliga rättigheter
            är, som vi alla vet, en hörnsten i svensk utrikespolitik och en
            förutsättning för en genuint hållbar globalisering. I en krympande,
            globaliserad värld krävs internationella spelregler för att hantera
            gränslösa utmaningar och flöden. Där rättsstaten får fotfäste
            kan inte brott mot mänskligheten gå ostraffade.
          </note>
          <note>
            Regeringen arbetar särskilt för att stärka sambandet mellan mänskliga
            rättigheter, demokrati och utveckling byggt på rättsstatens principer.
            Vi vill ge de mänskliga rättigheterna en mer framträdande roll
            i arbetet för fred och säkerhet. Sverige kandiderar till FN:s
            råd för mänskliga rättigheter för perioden 20122015. Ett medlemskap
            skulle ge oss en viktig arena för att driva angelägna MR-frågor
            globalt och för att bidra konstruktivt till nödvändiga reformer
            av rådets arbete.
          </note>
          <note>
            Inom kort offentliggör regeringen UD:s rapporter som kartlägger
            respekten för de mänskliga rättigheterna i världens länder. Sverige
            verkar för att Europeiska unionen ska sammanställa motsvarande,
            öppna rapporter om mänskliga rättigheter. Det är angeläget att
            länders bristande respekt i detta avseende synliggörs.
          </note>
          <note>
            Den grundläggande friheten att fritt ta emot information och
            uttrycka sin mening är en förutsättning för att människor ska
            kunna delta i samhällsdebatten och det politiska livet. Vi arbetar
            enskilt och inom ramen för EU, FN och Europarådet för att stärka
            opinionsfriheterna. Under året sker ytterligare satsningar till
            stöd för demokrati och yttrandefrihet.
          </note>
          <note>
            Sverige verkar för att stödja MR-förespråkare runt om i världen.
            Arbetet för den svensk-eritreanske journalisten Dawit Isaaks frigivning
            fortsätter.
          </note>
          <note>
            Religionsfriheten är en central del i ett öppet samhälle. De
            ökade tendenserna till växande intolerans och övergrepp mot religiösa
            minoriteter inger oro.
          </note>
          <note>
            Herr talman! Det alltmer oförutsägbara hotet från spridning av
            massförstörelsevapen, inklusive kärnvapen, är en av de allvarligaste
            säkerhetsfrågorna i vår tid. Sverige välkomnar att NPT:s översynskonferens
            förra året resulterade i handlingsplaner om nedrustning, icke-spridning
            och fredlig användning av kärnenergi. Vi kommer att bidra till
            förberedelserna för en internationell konferens om en zon fri
            från massförstörelsevapen i Mellanöstern.
          </note>
          <note>
            Det så kallade Startavtalet om ömsesidiga reduceringar av strategiska
            kärnvapen är ett viktigt steg mot en kärnvapenfri värld. Vi driver
            fortsatt frågan om en reducering av taktiska kärnvapen, vilket
            skulle bidra till stabilitet och säkerhet.
          </note>
          <note>
            Sverige och EU ska fortsätta att stödja multilaterala kärnbränslegarantier
            och det fortsatta arbetet med att få en kärnbränslebank under
            IAEA:s kontroll på plats. Som medlem av IAEA:s styrelse från hösten
            2011 ökar Sveriges möjligheter att spela en konstruktiv roll,
            inte minst för att förhindra spridningen av kärnvapen. Vi arbetar
            vidare för att under året för riksdagen lägga fram en proposition
            om tillträde till konventionen om klusterammunition.
          </note>
          <note>
            Vi ser i dag en återhämtning i världsekonomin som dock på många
            håll fortfarande är bräcklig. Samtidigt har många rika länder
            en ansträngd budgetsituation och begränsade möjligheter till en
            aktiv finanspolitik. I det läget är det fundamentalt att inte
            begränsa handelsflöden och hemfalla åt protektionism, utan ta
            till vara globaliseringens möjligheter för att främja internationell
            ekonomisk tillväxt och finansiell stabilitet. Det främjar också
            tillväxt och utveckling i de fattiga länderna.
          </note>
          <note>
            Sverige fortsätter att verka för ett snart avslut av Doharundan
            för att ge en ökad stimulans åt världsekonomin. Sverige är också
            drivande i EU:s arbete med att förhandla regionala och bilaterala
            frihandelsavtal. Det ökade internationella samarbetet, inte minst
            inom G20, för att förstärka det multilaterala regelverket och
            minska risken för allvarliga bakslag i världsekonomin är ett steg
            i rätt riktning.
          </note>
          <note>
            Vi är ett öppet och handelsorienterat land. Svensk ekonomisk
            tillväxt och Sveriges goda konkurrenskraft bottnar i vår vilja
            att dra fördel av globaliseringen och flödet av varor, tjänster,
            kapital, information och personer. En väl fungerande europeisk
            inre marknad stärker också Europas konkurrenskraft i världen.
            Sveriges ekonomiska stabilitet bidrar till våra möjligheter att
            föra en aktiv utrikes- och utvecklingspolitik.
          </note>
          <note>
            De globala utmaningarna kräver effektiva multilaterala och globala
            styrelseformer. Ett starkt och väl fungerande Förenta nationerna
            är en förutsättning för den effektiva multilateralism som är grundläggande
            för svensk och europeisk utrikespolitik. Behovet av reformer för
            att öka FN:s förmåga att möta dagens utmaningar är stort. Säkerhetsrådet
            måste bättre än i dag reflektera en ny global dynamik.
          </note>
          <note>
            De förödande naturkatastrofer som de senaste åren har drabbat
            enorma områden, med jordbävningen på Haiti och översvämningarna
            i Pakistan som tydligaste exempel, understryker behovet av ett
            fungerande internationellt system för att mobilisera stöd vid
            humanitära kriser. Som en av de främsta humanitära givarna är
            Sverige drivande i att utveckla samordningen inom det här området.
            Vi arbetar också för att stärka fattiga länders motståndskraft
            mot klimatpåverkan, och regeringen genomför därför en särskild
            klimatsatsning inom ramen för biståndet.
          </note>
          <note>
            2011 är ett viktigt år för utmaningarna på miljö- och klimatområdet.
            Inför klimatförhandlingarna i Durban krävs tydliga politiska åtaganden,
            inte minst om långtgående utsläppsminskningar så att tvågradersmålet
            kan hållas. Sverige har visat att tillväxt går utmärkt att förena
            med miljömedvetenhet och en grön ekonomi, vilket blir ett centralt
            tema inför nästa års toppmöte om hållbar utveckling i Rio.
          </note>
          <note>
            Trygg energiförsörjning har blivit ett centralt begrepp. Vårt
            och våra europeiska grannars energiberoende och behovet av en
            diversifierad energitillförsel står i centrum för debatten. Men
            försörjningstrygghet handlar lika mycket om att skapa förutsättningar
            för väl fungerande och integrerade marknader och om att skapa
            incitament för att satsa på innovation, energieffektiva lösningar
            och förnybar energi.
          </note>
          <note>
            Globaliseringen påverkar våra säkerhetspolitiska intressen. I
            allt högre grad blir våra samhällen beroende av de olika flöden
            av varor, tjänster, kapital, personer och information som är globaliseringens
            själva kärna. En av de viktigaste utmaningarna för Sverige och
            det internationella samfundet är att säkra och underlätta de flöden
            som ger globaliseringen dess kraft. Men vi måste också kunna motverka
            och kontrollera de flöden som riskerar att underminera våra samhällen.
            Organiserad brottslighet, människohandel, narkotikasmuggling,
            illegal vapenhandel, sjöröveri och terrorism hör dit.
          </note>
          <note>
            Att värna både frihet och säkerhet i det globala nätet är en
            formidabel utmaning. Friheten på Internet är det övergripande
            intresset för att skydda de goda flöden som är det öppna samhällets
            kärna och ger kunskap, jobb och välstånd. Vi måste slå vakt om
            den nätfrihet som totalitära stater och auktoritära regimer vill
            kväsa av rädsla för att förlora sin makt.
          </note>
          <note>
            Ett fritt och öppet Internet förutsätter också säkra nätverk
            som fungerar och att vi kan skydda oss mot illegala flöden som
            hotar vår säkerhet och grundläggande värden. Detta kräver nytänkande,
            politiskt initiativ och vilja. Sverige går i spetsen för den debatten.
          </note>
          <note>
            Herr talman! Vi har goda förutsättningar att i europeiskt samarbete
            bidra konstruktivt till att hantera de globala utmaningarna. Europeiska
            unionen har under det nya fördraget fått ökade möjligheter att
            påverka utvecklingen i världen enligt våra värden och intressen.
            Nu måste vi använda och utveckla dessa möjligheter, till gagn
            för en värld i fred och frihet.
          </note>
          <note>
            (Applåder)
          </note>
          <note type="speaker">
            Anf. 3 URBAN AHLIN (S):
          </note>
          <note>
            Herr talman! För lite mer än 20 år sedan reste jag till Baltikum
            med ett gäng unga socialdemokrater. Vi kom till Tallinn i slutet
            av januari 1991. Vi besökte en gryende ungdomsrörelse av socialdemokrater
            som hade kämpat under kommunismens ok. När vi kom hem från dessa
            möten och kom in på det lilla hotellet, som hade en liten sliten
            tv uppe på väggen där de sände bilder från CNN, såg vi sovjetiska
            specialtrupper försöka stoppa demonstranterna vid tv-tornet i
            Vilnius. Det var chockerande bilder för mig att se 14 människor
            krossas under stridsvagnar i Vilnius och samtidigt vara i Tallinn.
          </note>
          <note>
            Vi begav oss upp till Domberget och besökte de människor som
            barrikaderade kring Riigikogu, det estländska parlamentet. Jag
            gick dit senare på natten med korv, ost och bröd och gav till
            dem som demonstrerade för frihet, demokrati och självständighet
            i Tallinn. I eldarnas sken kunde jag se deras blickar. Det var
            nu eller aldrig. Det är nu eller aldrig som kommunismens ok ska
            kastas av oss!
          </note>
          <note>
            De sovjetiska specialtrupperna kom aldrig längre än till Riga
            förrän ryska demokrater sade stopp och belägg. Sedan dess har
            vi haft en fantastisk utveckling. De baltiska länderna är självständiga
            och demokratiska och är i dag med i Europeiska unionen. Vi har
            haft en fantastisk nytta av den förändringen. Tänk vilket stöd
            vi gav dem! Nästan varenda kyrka, folkrörelse och fotbollsklubb
            i Sverige har varit över i Baltikum och haft ett folkligt utbyte.
            Svenska regeringen och parlamentet var enormt engagerat för att
            stödja denna gryende demokrati på andra sidan Östersjön.
          </note>
          <note>
            I dag ser vi samma beslutsamhet och samma blickar hos de människor
            i Nordafrika som har bestämt sig för att det är nu eller aldrig
            som förtryckarna ska kastas ut. Det är nu eller aldrig vi ska
            ha vår frihet!
          </note>
          <note>
            Hur har då stödet varit från Europeiska unionen och från den
            svenska regeringen? I regeringsdeklarationen sägs det att Europas
            röst behövs i världen. Ja, det är självklart. Men den viktiga
            frågan är ändå vad det är Europeiska unionen säger. Om rösten
            säger fel saker behövs den inte i världen. Men om den europeiska
            rösten säger rätt saker, det är då den behövs i världen.
          </note>
          <note>
            Fanns det en europeisk röst till demonstranterna på Tahrirtorget?
            Det var de fem stormakterna i Europa som först gick ut och uttalade
            sig om hur man skulle se på situationen. När uttalade sig vår
            utrikesminister i EU, Catherine Ashton? Jo, ständigt två minuter
            efter att president Obama hade sagt någonting. Hon upprepade exakt
            samma sak som Obama hade sagt. Och vad sade vår egen utrikesminister?
            Jo, han traskade ängsligt i patrull efter Catherine Ashton och
            sade samma sak som hon, fast tio minuter efter.
          </note>
          <note>
            Jag är besviken. Om den europeiska rösten behövs i världen ska
            den vara en röst för demokrati och frihet, där vi står upp på
            de förtrycktas sida mot förtryckarna. Och om Sveriges röst behövs
            i Europa det är de två portalmeningarna i regeringsdeklarationen
            måste det vara för att trycka på Europeiska unionen att vara den
            rösten.
          </note>
          <note>
            Vad svarade Carl Bildt på kritiken över att han hade varit så
            passiv och inte hade krävt Mubaraks avgång? Han sade att det var
            smart att vara passiv, för det egyptiska folket är så stolt att
            om vi i Sverige hade krävt Mubaraks avgång hade bara Mubarak hängt
            sig kvar längre vid makten.
          </note>
          <note>
            Tala om för mig, herr utrikesminister, vilka folk i den här världen
            som inte är stolta! Vilken förtryckare vågar du kräva ska avgå
            för att han leder ett folk som inte är stolt? Jag förstår att
            det är smart av utrikesministern att säga någonting sådant, för
            det leder till att det bästa en utrikesminister kan göra för att
            främja demokrati och mänskliga rättigheter är att hålla tyst.
            Det är klart att det är smidigt för utrikesministern, men det
            är knappast klädsamt för svensk utrikespolitik, som alltid har
            varit en röst för demokrati och mänskliga rättigheter. Du, Carl
            Bildt, svek den viktigaste uppgiften en svensk utrikesminister
            har: att stå på de förtrycktas sida!
          </note>
          <note>
            (Applåder)
          </note>
          <note>
            Nu har demonstranterna i Tunisien och Egypten nått sitt mål.
            Diktatorerna har flytt, och det är dags att bygga ett nytt land,
            att bygga en demokrati och se till att det blir en rättsstat.
            Det är ett jättesvårt arbete. Det är ingen av oss som i dag kan
            säga om detta kommer att bli bra eller dåligt, på exakt samma
            sätt som vi inte visste vad som skulle hända när de baltiska folken
            slet sig loss från kommunismens ok.
          </note>
          <note>
            För oss som är fundamentalistiska demokrater är det alltid värt
            risken när man störtar en förtryckare. Det kan inte bli sämre.
            Nu måste Europeiska unionen och Sverige verkligen se till att
            göra konkret handling av högtidstalen. Det nordafrikanska folket
            har tillräckligt länge lyssnat på högtidstal. Redan 1985 sade
            man på ett toppmöte i Barcelona att vi till 2010 skulle ha ett
            frihandelsområde med hela Nordafrika. Det årtalet har passerats.
            Är det någon som vet när det över huvud taget togs upp en diskussion
            om ett frihandelsområde med Nordafrika? Det var inte förrän 2001,
            under det svenska ordförandeskapet och med en socialdemokratisk
            regering, som diskussionen med nordafrikanerna alls ägde rum.
            Vi har lovat runt och hållit tunt. Det måste bli ändring på det.
          </note>
          <note>
            Östliga partnerskapet har jag gett regeringen beröm för tidigare.
            Jag tycker att det var bra att Sverige och Polen tog initiativ
            till ett östligt partnerskap. Precis som Europeiska unionens gräns
            söderut är viktig är naturligtvis situationen öster om EU viktig,
            och jag håller med Carl Bildt om att det är viktigt att vi nu
            håller hårt i kraven på demokratiska reformer och reformer för
            mänskliga rättigheter såväl söder om som öster om Europeiska unionen.
          </note>
          <note>
            Jag är glad över att regeringen och Polen har varit aktiva i
            ett arbete för att snabbt och effektivt kritisera den vitryske
            presidenten och hans regim när man slog ned på demonstranterna
            och oppositionen efter presidentvalet, men se nu till att det
            blir en konsekvent politik. Det är ju just den inkonsekventa politiken
            gentemot Nordafrika som har varit problemet. Vi har hållit förtryckarna
            under armarna för att det är bra med stabilitet. Se nu till att
            ha en konsekvent hållning österut!
          </note>
          <note>
            Det lustiga är ju att samtidigt som EU sätter press på den vitryska
            regimen står Barroso i Bryssel och skakar hand med Uzbekistans
            president Karimov och hälsar honom välkommen till ett fördjupat
            samarbete med Europeiska unionen. Låt mig säga att Lukasjenko
            är fruktansvärd, men Karimov är många resor värre.
          </note>
          <note>
            Europeiska unionen måste också i Östliga partnerskapet se till
            att vara konsekvent i kampen för demokrati och mänskliga rättigheter.
            Vi får aldrig lyda Henry Kissingers realistiska utrikespolitik
            och bara se till våra egna intressen av olja, gas, transitleder
            och annat. Europeiska unionen måste vara en röst för en mer idealistisk
            utrikespolitik där vi ställer mänskliga rättigheter och demokrati
            i främsta rummet. Därför måste man se till att ha en konsekvent
            politik också öster om Europeiska unionen.
          </note>
          <note>
            I fredags träffade jag Aung San Suu Kyi. Jag var i Rangoon och
            blev inbjuden till hennes hem, där hon många år har suttit i husarrest.
            Det är ett once-in-a-lifetime att få träffa en person med sådan
            okuvlighet och sådan hetta. Att ha varit under sådant våldsamt
            förtryck i militärjuntans Burma och sitta rak i ryggen och vara
            tydlig med vad man vill är fantastiskt imponerande. Jag har fortfarande
            inte riktigt hämtat mig efter mötet med henne, måste jag säga.
          </note>
          <note>
            Jag blev dock ledsen när jag pratade med henne. Hon tog nämligen
            fram en rapport från ett institut i Stockholm, ISDP. Institutet
            har skrivit rapport efter rapport om att sanktionerna mot Burma
            är ohållbara, att de måste ändras och att de inte fyller sitt
            syfte. Dessutom står det att sanktionerna har gjort att det burmesiska
            folket inte har fått uppleva good governance, alltså bra regering.
            Hon sade till mig: Hur är det möjligt att man i Stockholm kan
            skriva något sådant? Förstår man inte att det är militärjuntan
            och regimen som har hindrat det burmesiska folket att se good
            governance? Jag hade inte hjärta att tala om för henne att detta
            institut är helt betalt av Utrikesdepartementet, FOI och Krisberedskapsmyndigheten.
            Det är bara regeringens myndigheter som finansierar detta.
          </note>
          <note>
            Låt mig säga att jag tycker att det är jättebra att vi har institut
            som kommer med olika tankar och skriver olika papper, men jag
            kräver ett svar av Carl Bildt i den här debatten i dag. Kan han
            lova att Sverige inte på något sätt kommer att medverka till att
            det i Europeiska unionen inleds diskussioner om lättnader av sanktionerna
            mot militärjuntan i Burma förrän alla de 2 000 politiska fångar
            som i dag finns i Burma är frisläppta? Det vill jag höra utrikesministern
            säga.
          </note>
          <note>
            Vi skulle ju vara en röst i Europa, och Europa skulle vara en
            röst i världen. Den rösten måste stå upp för mänskliga rättigheter
            och demokrati: Ingen lättnad av sanktionerna förrän de politiska
            fångarna är frisläppta!
          </note>
          <note>
            Vi socialdemokrater har i dag presenterat en alternativ utrikesdeklaration.
            Alla ni som har lyssnat på den här debatten, gå in på Socialdemokraternas
            hemsida och läs deklarationen! Jämför den med den deklaration
            som utrikesministern i dag har presenterat. Regeringens deklaration
            var en redovisning av vad som händer i världen, men den sade väldigt
            lite om vad regeringen vill göra. I den socialdemokratiska deklarationen
            skriver vi vad vi vill göra. Socialdemokratisk utrikespolitik
            gör skillnad. Den är inte tyst, och den är inte passiv.
          </note>
          <note type="speaker">
            Anf. 4 BODIL CEBALLOS (MP):
          </note>
          <note>
            Herr talman! Den europeiska utrikespolitiken är vår utrikespolitik,
            säger utrikesministern. Så praktiskt, då kan vi ju ställa in debatterna
            om den svenska utrikespolitiken i framtiden och överlåta dem åt
            Europaparlamentet!
          </note>
          <note>
            Hela utrikesdeklarationen handlar i princip bara om EU:s röst
            i världen. Jag måste säga att jag är besviken. Sverige finns fortfarande,
            och vi bör ha en egen uppfattning i olika frågor. Vi ska naturligtvis
            samarbeta i Norden, EU, FN och en mängd andra internationella
            organisationer, men vi kan inte utplåna oss själva.
          </note>
          <note>
            Jag blev ännu mer besviken när jag fick reda på dagens Wikileaksläcka
            om Sveriges inblandning i försöken att påverka Rysslands inrikespolitiska
            maktförhållanden och förhållandet till grannstaten Georgien. Det
            är pinsamt att Sveriges röst i världen nu endast hörs i slutna
            rum och att vi genom läckor på nätet ska få veta hur vår utrikesminister
            agerar. Det är pinsamt att debattera svensk utrikespolitik i dag
            när vi tydligen inte har någon som vi kan stå för också offentligt.
            Ministern talar om transparensgaranti i biståndet. Hur vore det
            om vi hade en transparensgaranti även i övrig utrikespolitik?
          </note>
          <note>
            Herr talman! Jag vill uttrycka beundran för de tunisiska ungdomarnas
            mod och beslutsamhet då de drog i gång den icke-våldsrevolution
            och demokratiseringsvåg som nu sprider sig till andra stater där
            människor lider under förtryck och fattigdom. Jag vill också tacka
            alla de som anslöt sig och som därmed gjorde den tunisiska jasminrevolutionen
            till en framgång. Deras seger ingöt hopp hos egyptier och många
            andra runt om i världen som nu på samma sätt kräver frihet och
            demokrati. Eventuellt ingjuter den också tillräckligt med nytt
            hopp i den gröna rörelsen i Iran. Jag hoppas det.
          </note>
          <note>
            Jag vill också uttrycka beundran för ungdomarna i Egypten och
            alla dem som anslöt sig där och som inte gav upp trots presidentens
            styvnackade motstånd mot att kliva av tronen. Ungdomarnas revolt
            visar tydligt att diktatorernas era närmar sig sitt slut. Facebook,
            Twitter, Internet och globaliseringen närmar människor varandra
            och gör det möjligt för oss att göra jämförelser. När de unga
            anammade moderna kommunikationsmedel och lyckades samla enorma
            skaror hade de gamla diktatorerna inte någon chans, trots deras
            desperata förhoppningar om att kunna stoppa utvecklingen och protesterna
            genom restriktioner för Internet.
          </note>
          <note>
            Men det är inte bara Egypten och Tunisien som har spärrat Internet.
            I länder som Kina och Vitryssland censurerar staten bort allt
            som är obekvämt eller anses farligt. I USA försöker man med alla
            medel stoppa vidare publiceringar av material från organisationen
            Wikileaks och få organisationens grundare utlämnad. De demokratiska
            rättigheterna måste försvaras även på Internet.
          </note>
          <note>
            De ska försvaras inte bara i högtidliga deklarationer här från
            riksdagens talarstol eller som utrikesministern säger genom att
            diskret försöka hjälpa till med verktyg när regimer försöker spärra
            Internet. Sverige ska vara ett föredöme och ha kurage nog att
            tala klarspråk när det gäller försvarandet av de demokratiska
            rättigheterna.
          </note>
          <note>
            Herr talman! Det är dags att införa ett bästföredatum på politiker.
            Inte minst borde politiker gå i pension precis som alla andra.
            Jag har mycket svårt att förstå att en person på 82 år krampaktigt
            håller sig kvar vid makten i stället för att njuta av en lugn
            pensionärstillvaro. Vi politiker har fått våra folks uppdrag att
            för folkets räkning förvalta våra länder och världen åt kommande
            generationer. Det är ett stort ansvar, och det är inget vi kan
            bortse från utan att det får konsekvenser.
          </note>
          <note>
            Det som i dag sker i Nordafrika är ett tydligt tecken på att
            kommande generationer inte nöjer sig med hur deras respektive
            regimer skött vare sig dialogen med medborgarna eller att se till
            medborgarnas bästa. För de många har det inneburit förtryck, fängslanden
            av oliktänkande och fattigdom och för de få har det inneburit
            överväldigande rikedomar, överflöd och överhet.
          </note>
          <note>
            Det är därför glädjande att ungdomar börjar protestera mer högljutt
            mot det förtryck som folken utsätts för. Det är glädjande att
            andra ansluter sig. Det är glädjande att regimerna i vissa länder
            i förebyggande syfte startat en reformeringsprocess i sina länder
            för att undvika att hamna i samma situation som Ben Ali och Mubarak.
            Det är inte säkert att de klarar sig undan efter många år av misshushållning
            för det. Men det visar att budskapet nått fram att förändring
            krävs.
          </note>
          <note>
            Det är glädjande att Ben Ali insåg att loppet var kört, att han
            inte kunde sitta kvar och att han lämnade sin post på ett tidigt
            stadium. Det är däremot inte glädjande att Mubarak inte hade samma
            förmåga att dra slutsatsen att han inte längre var önskvärd. Egyptens
            folk var väldigt tydligt i sitt budskap. Hans bästföredatum var
            passerat för länge sedan.
          </note>
          <note>
            Nog är det så att vi i Sverige, EU och USA är medskyldiga till
            att dessa diktatorer har kunnat sitta kvar så länge. Är det inte
            så att vi har offrat dessa människors frihet och rätt till demokrati
            för att få lite stabilitet och tillgång till deras marknader,
            förutom att vi tillåtits skicka tillbaka de migranter som har
            passerat deras länder på vägen till ett bättre liv?
          </note>
          <note>
            Kan utrikesministern till exempel svara på: På vilket sätt stöttade
            Sverige eller EU Tunisiens folk innan demonstrationerna? På vilket
            sätt stöttade vi egyptiernas krav på demokratiska reformer innan
            deras demonstrationer? Varför stöttade vi inte ungdomarna i Västsahara
            när de demonstrerade för sociala reformer i lägret utanför El-Aajún?
          </note>
          <note>
            Utrikesministern uttrycker sig närmast kolonialt om att vi med
            visioner men utan illusioner ska se hur vi kan hjälpa dessa länder
            att bygga rättsstater etcetera. Länderna måste öppna sina ekonomier
            och reformeras för att ge tillväxt, jobb och hopp om en bättre
            framtid. Varför ska vi inte ha illusioner när vi hjälper till?
            Varför ska vi tala om vad de måste göra? Det är väl upp till Tunisien
            och Egypten att själva välja sin framtida väg?
          </note>
          <note>
            Herr talman! Diktatorerna i Nordafrika har inte tänkt på kommande
            generationer när de styrt sina länder, förutom eventuellt generationen
            i rakt nedstigande led. Nu genomlider som vi sett några av dem
            konsekvenserna av sitt handlande.
          </note>
          <note>
            Det vore klädsamt om vi i Europa vågade komma med självkritik.
            I stället för att ställa verkliga krav på att våra partnerländer
            kring Medelhavet uppfyller de mänskliga rättigheterna har EU och
            andra själviskt utnyttjat situationen med ett relativt lugn i
            regionen. Mubarak har setts som garanten för stabilitet i området
            och tillgång till Suezkanalen, och han har också varit USA:s nära
            allierade.
          </note>
          <note>
            Visst är det bra med stabilitet och säkerhet i området, ingen
            kan förneka det. Men får det ske till priset av minskad säkerhet
            för Egyptens medborgare? När revolten i Tunisien bröt ut var Frankrike
            berett att skicka hjälp för att kväsa den. När sedan Ben Ali lämnade
            Tunisien och begav sig till Frankrike var han inte välkommen.
            Var är logiken? Var går gränsen mellan vän och ovän? Det är fler
            än USA och Frankrike som har tappat den demokratiska kompassen
            någonstans på vägen.
          </note>
          <note>
            Herr talman! Miljöpartiet anser att det inte är Sveriges eller
            EU:s uppgift att stödja några diktatorer eller enväldiga monarker
            i olika länder. Det är vår uppgift att verka för demokrati och
            mänskliga rättigheter. Vi ska vara lika tuffa mot diktatorer i
            vårt närområde som vi är mot dem som styr länder längre bort.
          </note>
          <note>
            Vi ska alltid tala klarspråk, inte bara när det hettar till.
            Annars sviker vi inte bara människor i andra länder som drömmer
            om frihet och sätter hoppet till demokratin, utan vi sviker också
            våra egna medborgare som litar på att vi står upp och representerar
            dem och deras värderingar om frihet, rättvisa och demokrati.
          </note>
          <note>
            Herr talman! Ministern talar ofta om länderna i öst. Men EU spelar
            också en mycket viktig roll i Medelhavsområdet. EU undertecknar
            avtal om fiske, handel, partnerskap och fördjupade partnerskap
            med än det ena landet än det andra. Vi skriver in klausuler om
            att motparten måste uppfylla de mänskliga rättigheterna på hemmaplan
            och att de ska bekämpa olaglig migration till EU etcetera. Klausuler
            om olaglig migration och återsändande av flyktingar följer vi
            upp. Men hur går det egentligen med MR-klausulerna?
          </note>
          <note>
            Utrikesministern talar om vikten av folkrätten och internationella
            spelregler. Men tyvärr är det så att folkrätten används när det
            passar och ändras eller tänjs på när det inte passar. Det aktuella
            fiskeriavtalet med Marocko är ett tydligt exempel på hur folkrätten
            åsidosätts då även det ockuperade Västsaharas fisk ingår i överenskommelsen.
          </note>
          <note>
            Kommissionens förslag att förlänga avtalet är inget annat än
            en skymf mot västsaharierna. EU:s och i det här fallet i huvudsak
            ett EU-lands egenintresse anses vara viktigare än att sätta press
            på Marocko att utlysa den sedan många år utlovade folkomröstningen.
            Det jäser också bland ungdomarna i Västsahara. Kanske är det så
            att omvärlden kommer att reagera den dag de tar till vapen igen.
            De fredliga demonstrationerna i Gdeim Izik i slutet av förra året
            slogs brutalt ned och har redan glömts av omvärlden.
          </note>
          <note>
            Herr talman! En handelsvara mellan EU-länder och Nordafrika är
            vapen. Från EU till Nordafrika ha den fördubblats mellan 2008
            och 2009. I utskottet hade vi häromdagen en föredragning av Inspektionen
            för strategiska produkter om det krigsmateriel som sålts till
            regionen från Sverige.
          </note>
          <note>
            När man går bara tio år tillbaka är det inte så många miljoner
            per år det handlar om. Men när man ser det i ett längre perspektiv
            har vi sedan 1980 exporterat krigsmateriel till Tunisien till
            ett sammanlagt värde av 355 miljoner. Bland annat har vi sålt
            luftvärnsrobot 70, radarövervakningssystem, sprängmedel, lasersikten
            och ammunition. Också till Egypten har vi exporterat under den
            tiden.
          </note>
          <note>
            Den svenska vapenexporten har fyrdubblats på tio år, och Sverige
            är världens näst största vapenleverantör per capita. Regeringen
            har till och med inrättat en myndighet för att främja svensk vapenexport.
            Svensk vapenexport eller vapentillverkning är inte längre till
            för att skydda Sverige mot ett eventuellt angrepp. Svensk vapentillverkning
            är till för att rädda de många jobb den ger till industrin oberoende
            av det omoraliska i att tillverka föremål som är till för att
            döda människor.
          </note>
          <note>
            Ju fler vapen, desto fler krig och desto fler som dör. Det finns
            bättre produkter att tillverka i Sverige än vapen som med fördel
            kan ersätta vapenindustrin. Vad sägs om att bygga höghastighetståg?
          </note>
          <note>
            Herr talman! Världens militärutgifter har ökat med 49 procent
            sedan 2000 enligt Sipri, som uppskattade att världens militära
            utgifter 2009 uppgick till 1 531 miljarder amerikanska dollar.
            Det motsvarar omkring 224 dollar per person i världen. Det är
            mer än vad många människor i världen har att leva på under ett
            år.
          </note>
          <note>
            Bara USA, som står för ungefär 60 procent av världens arsenal,
            avsatte år 2008 över 52 miljarder amerikanska dollar på kärnvapen.
            Ett riktmärke är att kostnaden ska motsvara 2 procent av bnp.
            Men väldigt få länder når upp till de utlovade 0,7 procent till
            bistånd. Det kan man jämföra med.
          </note>
          <note>
            Det är bra att regeringen välkomnar handlingsplanen för nedrustning
            och icke-spridning som antogs förra året. Det är också bra att
            vi ska anta konventionen om klustervapen. Men varför har det tagit
            så lång tid? När det gäller den konventionen vet jag att det finns
            olika tolkningsmöjligheter som vi kan återkomma till när propositionen
            kommer.
          </note>
          <note>
            Pengar till militära vapen prioriteras i de flesta länder. Värre
            är det, som jag nämnde, att leva upp till utlovade biståndsnivåer
            eller att komma överens om pengar till klimatanpassning för att
            möta tvågradersmålet. Enligt Världsbanken skulle det 20102050
            i genomsnitt kosta 70100 miljarder dollar per år.
          </note>
          <note>
            Det är en besynnerlig prioritering med tanke på de konsekvenser
            som klimatförändringarna får också för säkerhetspolitiken. Det
            återkommer jag till i nästa inlägg.
          </note>
          <note type="speaker">
            Anf. 5 SVEN-OLOF SÄLLSTRÖM (SD):
          </note>
          <note>
            Herr talman! Jag vill tacka utrikesministern för den utrikespolitiska
            deklarationen och Urban Ahlin och Bodil Ceballos för redovisningen
            av deras respektive partiers utrikespolitik.
          </note>
          <note>
            Sverigedemokraterna är ett Sverigevänligt parti. Vi ställer oss
            bakom tanken att Sveriges folk, liksom alla världens folk, har
            rätt till frihet och självbestämmande. Det är mot den bakgrunden
            vi ser Sveriges förhållande till andra länder.
          </note>
          <note>
            Många av de problem som vi i dag kan se i världens utvecklingsländer
            har sin grund i kolonialmaktens gränsdragningar, där man helt
            har ignorerat olika folks rätt till självstyre. Den etniska splittringen
            i Afghanistan, där den gamla Durandlinjen har kluvit pashtunernas
            område i två delar, har bidragit till det landets problem och
            gett spänningar som också påverkar grannlandet Pakistan. På samma
            sätt har decennier av inbördeskrig i Sudan sin grund i gamla koloniala
            gränsdragningar som inte har haft någon verklig koppling till
            gränserna mellan olika folkslag eller folkgrupper, i fallet Sudan
            mellan det arabiska och muslimska norra Sudan och det afrikanska
            och kristna Sydsudan.
          </note>
          <note>
            Vi välkomnar den fredsprocess som Sudan nu verkar vara på väg
            mot. Vi har grundinställningen att varje folk har rätt till sitt
            eget land. Vi vill hävda att konflikthärdar liknande de tidigare
            nämnda utgör ytterligare bevis för att det mångkulturella samhällsprojektet
            inte fungerar utan leder till motsättningar.
          </note>
          <note>
            Herr talman! Sverigedemokraterna menar också att vi fortsättningsvis
            bör ge bistånd till världens lidande med det långsiktiga målet
            att dessa med tiden ska kunna skapa ett värdigt liv åt sig själva
            i sina egna länder. Vi anser att det svenska biståndet i högre
            grad än vad som nu är fallet bör inriktas på katastrofbistånd
            för att lindra uppkomna hungerkatastrofer och nöd. Vi anser att
            resurser till detta bör tas från det utvecklingsbistånd som i
            decennier har missbrukat svenska skattebetalares pengar. Ett kostsamt
            utvecklingsbistånd med mycket tveksam effekt bör i stället användas
            till mer konkreta och omedelbara behov.
          </note>
          <note>
            I denna vilja till bistånd ligger dock inte ett ansvar för Sverige
            och svenska skattebetalare att ta på sig orimliga bördor. Det
            har under lång tid funnits en vilja från svenskt politiskt håll
            att vara bäst i klassen när det gäller bistånd, det vill säga
            att ge mer än så gott som alla andra länder i världen. Vi menar
            att den rimliga linjen i stället bör vara att följa FN:s rekommendationer
            för biståndet, vilket uppgår till 0,7 procent av bni.
          </note>
          <note>
            Visst är det så att detta utgör en sänkt ambitionsnivå. Det ska
            man inte sticka under stol med. Det är dock en fullt rimlig begränsning
            av biståndet. Det är faktiskt så att de svenska skattebetalarna
            anförtrott oss och regeringen sina pengar att i första hand användas
            till svenska behov i välfärdens kärna. Med tanke på det stora
            investeringsbehov som Sverige står inför, den höga arbetslösheten,
            det politiskt skapade utanförskapet och den höga statsskulden
            är det mer rimligt att vi väljer att se till våra egna behov innan
            vi skänker bort ytterligare skattemedel.
          </note>
          <note>
            Denna princip för Sveriges bistånd går också igen när det gäller
            andra utgifter. Jag tänker här på stödet till EU och dess institutioner.
            Sverige är i dag en nettobidragsgivare till unionen, vilket i
            praktiken betyder att det förs över resurser från svenska skattebetalare
            till utländska.
          </note>
          <note>
            Ett konkret exempel på detta är hur de misskötta finanserna i
            Grekland får till följd att EU håller de grekiska statsfinanserna
            under armarna och att svenska pensionärers skattepengar indirekt
            riskerar att föras över till att betala grekiska pensionsutbetalningar.
            Det är inte rimligt. Vi menar att EU-länder som har skött sin
            ekonomi så dåligt att de är konkursmässiga inte ska kunna åka
            snålskjuts. Har man misskött sina statsfinanser får man helt enkelt
            lov att dra åt svångremmen.
          </note>
          <note>
            I det här inlägget hade jag, om det här hade varit föregående
            mandatperiod, kunnat ta upp Sveriges förhållande till EU som exempel
            på en farlig utrikespolitik. I dag kan jag inte längre göra det.
            Det beror inte på att EU har blivit mindre av ett problem för
            Sverige utan mer på att det inte längre går att se EU som ett
            utrikesfenomen. Sverige är i dag inte längre självständigt. Vi
            har gett upp vår självständighet till Europeiska unionen. På många
            sätt är vårt arbete i denna kammare att betrakta som en gummistämpel
            för beslut som redan har fattats i olika EU-organ.
          </note>
          <note>
            Det är ett stort problem att medvetenheten om detta bland det
            svenska folket är så låg. Hur många vet till exempel att Sverige
            i och med Lissabonfördraget i praktiken inte är självständigt?
            Hur många svenskar vet vem Catherine Margaret Ashton är? Att hon
            i praktiken är vår utrikesminister och inte statsrådet Carl Bildt
            är det knappt någon som är medveten om. Hur många vet att den
            gemensamma utrikes- och säkerhetspolitiken i praktiken innebär
            att vi är en del av en militärallians med skyldighet att komma
            till övriga länders försvar i det fall de skulle dras in i väpnade
            konflikter? Visserligen krävs det enighet i rådet, men ingen tvivlar
            väl på regeringens ambitioner att även i det läget vara bäst i
            klassen.
          </note>
          <note>
            Herr talman! Sverigedemokraterna anser att Sveriges förhållande
            till FN skulle tjäna på ett mått av konstruktiv kritik. Världsorganisationens
            arbete med att verka för mänskliga rättigheter och en fredlig
            utveckling i världen är något som vi i allra högsta grad ställer
            oss bakom. Trots detta finns det vissa punkter där det är svårt
            att inte ställa sig kritisk till FN:s funktionssätt.
          </note>
          <note>
            En uppenbar sådan punkt är hur FN:s råd för mänskliga rättigheter
            fungerar. Det är förvisso så att en världsorganisation måste tillåta
            att alla länder deltar. Trots det kan man inte underlåta att ställa
            sig frågan hur välbetänkt det egentligen är av FN att sätta några
            av världens hårdaste diktaturer som väktare över de mänskliga
            rättigheter som de själva är så flitiga med att kränka. Det är
            lite som att sätta räven att vakta hönsgården. I rådet ingår exempelvis
            länder som Libyen, Iran, Sudan och Saudiarabien, länder som själva
            står för en betydande del av de människorättskränkningar som rådet
            har att hantera. Organisationer av denna typ ger ett löjets skimmer
            åt hela tanken med Förenta nationerna.
          </note>
          <note>
            Vi sverigedemokrater vill se en reformering av Sveriges bidrag
            till världsorganisationen. Vi menar att det vore mer konstruktivt
            av oss att söka förhandla fram en överenskommelse där vårt stöd
            till FN:s flyktingorgan UNHCR ökas kraftigt. Det är viktigt för
            Sverigedemokraterna och för Sveriges framtida utveckling att vi
            siktar på att hjälpa verkliga flyktingar på plats i deras närområde.
          </note>
          <note>
            Vi vill i detta sammanhang också understryka hur viktigt det
            är att också länder i Mellanöstern, som för närvarande vilar under
            ett styre av diverse diktaturer, successivt utvecklas till demokratiska,
            stabila och upplysta länder.
          </note>
          <note>
            Självklart är det så att vi i det här avseendet särskilt tänker
            på händelseutvecklingen i Egypten och Tunisien. Däremot är det
            viktigt att nyansera bilden av vad det är som händer och sker
            i just dessa länder. Man får inte låta den i och för sig högst
            eftersträvansvärda inriktningen på folkligt inflytande å ena sidan
            göra en blind för den faktiska utvecklingen å den andra. Det finns
            nämligen en överhängande risk för att utvecklingen i dessa länder
            inte alls går mot den sekulariserade demokrati som många ledamöter
            i denna sal ser som självklart.
          </note>
          <note>
            Det finns tvärtom en klar risk för att det folkliga uppror som
            för närvarande pågår kan komma att leda till att teokratiska organisationer,
            som det muslimska brödraskapet, kommer till makten. Detta är precis
            vad som skedde i Iran vid revolutionen där 1979. En folkresning
            kom under inflytande av det konservativa prästerskapet, vilket
            i sin tur ledde fram till den teokrati som i dag är Iran. Irans
            politiska och religiösa lednings uttalade stöd för demonstrationerna
            i Tunisien och Egypten borde stämma till eftertanke.
          </note>
          <note>
            Den så kallade demokratiseringsprocessen i länderna i Mellanöstern
            är i grunden naturligtvis positiv. För Sveriges del är det vår
            mening att vi bör vara tydliga med att hålla fast vid vår grundinställning,
            nämligen att utvecklingen är positiv men att den måste gå mot
            riktig demokrati med allmän rösträtt, fria och öppna val, lika
            rättigheter för alla och ett antagande av FN:s deklaration om
            de mänskliga rättigheterna.
          </note>
          <note>
            Herr talman! Det är ofrånkomligt att man i en sådan här debatt
            i någon mån också kommer in på att diskutera hur övriga aktörer
            i denna kammare hanterar svensk utrikespolitik. Under den senaste
            månaden har det framkommit att migrationsministern och utrikesministern
            har funnit för gott att diskutera svensk invandringspolitik med
            diverse tjänstemän vid amerikanska ambassaden i Bagdad. Vi sverigedemokrater
            är visserligen glada över att ministrarna är beredda att föra
            en saklig diskussion i invandringsfrågan vi instämmer i mycket
            av vad som sades vid detta möte men inte ska väl ministrarna känna
            sig tvingade att åka till Irak för att våga framföra sina verkliga
            åsikter om den havererade invandrings- och integrationspolitiken?
            Det kan de göra i den här kammaren. Det vore smickrande för regeringen
            om man då och då vågade tala klarspråk även i den här kammaren.
          </note>
          <note>
            Jag vill ställa en avslutande fråga till utrikesministern ja,
            alltså Carl Bildt, inte lady Ashton. Den senaste tiden har många
            av våra europeiska grannar i EU:s största och mest inflytelserika
            medlemsländer fått höra sin förbundskansler, premiärminister eller
            president jag tänker här på Merkel, Cameron och Sarkozy ta avstånd
            från det totalt misslyckade mångkulturella projektet. De har systerpartier
            i den svenska alliansregeringen. När kommer vi att få höra den
            svenska regeringen på samma sätt som sina europeiska kolleger
            ta avstånd från detta fruktansvärt misslyckade politiska projekt?
          </note>
          <note type="speaker">
            Anf. 6 HANS LINDE (V):
          </note>
          <note>
            Herr talman! År 2008 besökte jag Liberia. Det är ett land som
            tar mödosamma steg mot fred och försoning efter ett av vår tids
            grymmaste inbördeskrig. I Liberia mötte jag kvinnorna som målade
            en bild av ett inbördeskrig där våldet mot kvinnorna, massvåldtäkterna,
            det sexualiserade våldet och stympningarna var en bärande del
            av de stridande parternas krigföring. I en undersökning från Liberia
            från 2004 svarade 60 procent av kvinnorna att de hade blivit utsatta
            för våldtäkter och sexualiserat våld, i många fall vid upprepade
            tillfällen. Ett så omfattande våld mot kvinnor kan knappast beskrivas
            som något annat än ett massförstörelsevapen.
          </note>
          <note>
            I dag betraktar vi Liberia som ett post-konfliktland. Men kvinnorna
            jag träffade i Liberia gav en annan bild. De beskrev hur våldet
            mot kvinnorna, männens krig mot Liberias kvinnor, fortsätter trots
            att omvärlden betraktar Liberia som ett land som tar steg mot
            fred.
          </note>
          <note>
            Vad som blev uppenbart i mötet med de liberianska kvinnorna är
            att generella beskrivningar av världen alltför ofta utgår från
            mäns erfarenheter och mäns behov. Kvinnors erfarenheter osynliggörs
            eller beskrivs som särintressen.
          </note>
          <note>
            Vi i den här kammaren slår oss ofta för bröstet för den svenska
            jämställdheten, men när vi börjar diskutera utrikespolitik förminskas
            kvinnors rättigheter och erfarenheter till pliktskyldiga bisatser.
            Som feminist kan jag aldrig acceptera att en majoritet av jordens
            befolkning ignoreras i svensk utrikespolitik. Därför kommer jag
            att använda mitt anförande till att prata om just dem som aldrig
            platsar i den utrikespolitiska debatten, nämligen världens kvinnor.
          </note>
          <note>
            Herr talman! Världen är inte jämställd. Från den dag vi föds
            till den dag vi dör påverkas våra möjligheter att utforma våra
            liv utifrån det kön vi har. Verkligheten för världens kvinnor
            ser olika ut beroende på om de lever i en kåkstad utanför Nairobi,
            i ett radhusområde i Alingsås eller på den afghanska landsbygden.
            Men det finns inga jämställda frizoner på vårt klot. Världen över
            ser vi att män och kvinnor inte har samma möjligheter eller tillgång
            till utbildning, arbete, sjukvård och säkerhet. Trots att kvinnor
            utgör en majoritet av jordens befolkning vet vi att världens kvinnor
            i dag äger bara 10 procent av jordens tillgångar. Inte ens var
            femte parlamentariker på jorden är kvinna.
          </note>
          <note>
            Därför måste vi inse att utrikespolitik inte är könsneutralt.
            En fredsfrämjande insats, ett biståndsprojekt eller ett handelsavtal
            kommer att påverka män och kvinnor på olika sätt och i olika grad.
          </note>
          <note>
            Herr talman! Varje dag dör tusen kvinnor för att de har blivit
            gravida. 358 000 kvinnor går förlorade varje år. Enligt Staffan
            Bergström, professor vid Karolinska Institutet, dör varje år fler
            människor i samband med graviditeter än i aids, malaria och tuberkulos
            tillsammans. Då är inte ens en gång graviditet en sjukdom.
          </note>
          <note>
            Orsaken är uppenbar. Kvinnor har fråntagits makten över sina
            egna kroppar, och världens makthavare väljer gång på gång att
            prioritera helt andra saker än att bekämpa mödradödligheten. I
            dag saknar 200 miljoner kvinnor världen över tillgång till preventivmedel,
            och i 68 länder är abort förbjudet.
          </note>
          <note>
            Men det går att bekämpa mödradödligheten. Vårt eget land är ett
            lysande exempel på detta. I dag är risken att dö i samband med
            en graviditet i Sverige 1 på 17 400 födslar. Samma siffra för
            det afrikanska landet Niger är 1 på 7 födslar. 99 procent av alla
            kvinnor som dör i samband med graviditet dör i ett fattigt land.
          </note>
          <note>
            Men mödradödligheten är inte bara ett jämställdhetsproblem det
            är ett fattigdomsproblem och ett demokratiproblem. Bland flickor
            i åldersgruppen 1519 är i dag mödradödligheten den vanligaste
            dödsorsaken. Hur ska vi bekämpa fattigdom eller bygga demokrati
            utan alla dessa unga kvinnor?
          </note>
          <note>
            Enligt Guttmacher Institute skulle preventivmedel och mödravård
            för jordens alla kvinnor kosta 11,8 miljarder dollar. Det är mycket
            pengar, men det motsvarar mindre än 1 procent av världens samlade
            militära utgifter per år. Samtidigt som vi ser att framstegen
            i arbetet med att bekämpa mödradödligheten har varit få har de
            militära utgifterna i världen ökat med 49 procent sedan 2000 enligt
            Sipri. I valet mellan att rädda gravida kvinnors liv och att köpa
            in ytterligare ett stridsflygplan väljer alltför många av världens
            ledare det senare.
          </note>
          <note>
            Ett av de absolut farligaste länderna på jorden att bli gravid
            i är Afghanistan. Varje år dör 20 000 kvinnor i Afghanistan i
            samband med en graviditet. Det är med andra ord långt farligare
            att vara gravid i dag i Afghanistan än att vara utländsk soldat
            i samma land. En säker förlossning i Afghanistan beräknas kosta
            35 kronor. Trots det väljer den borgerliga regeringen att i år
            lägga 1,9 miljarder kronor på den militära insatsen i landet!
          </note>
          <note>
            Herr talman! I dagens världsordning ser vi en arbetsdelning där
            kvinnor utför de tyngsta arbetena till de lägsta lönerna. Enligt
            den fackliga samorganisationen Ituc är det globala lönegapet mellan
            män och kvinnor hela 22 procent. I jordens drygt 5 200 exportfrizoner
            återfinns de vidrigaste arbetsmiljöerna och de lägsta lönerna.
            Av de 42 miljoner människor som jobbar i dessa zoner med att sy
            våra T-shirtar, skor, gympadojor och väskor är 80 procent kvinnor.
          </note>
          <note>
            Den ekonomiska kris som nu sveper över världen har dessutom slagit
            allra hårdast mot världens kvinnor. Överallt, även i Sverige,
            är kvinnor överrepresenterade bland osäkra och tidsbegränsade
            anställningar just de arbetstillfällen som försvinner först vid
            ekonomiska kriser. Fackliga rättigheter och kollektivavtal är
            därför ett av de viktigaste verktygen för att värna jämställdheten.
            Trots det har den borgerliga regeringen valt att tydligt och kraftigt
            skära ned sitt stöd till LOTCO Biståndsnämnd den biståndsorganisation
            som arbetar med att stötta facklig organisering i syd.
          </note>
          <note>
            Detta är baksidan av den nyliberala handelspolitik som den borgerliga
            regeringen förespråkar. I deras nya sköna värld ska jordens kvinnor
            med värkande ryggar, förslitna leder och andningsbesvär garantera
            ständigt ökade vinster i den svenska handeln.
          </note>
          <note>
            Som om inte allt detta vore nog kan vi konstatera att det är
            kvinnorna som drabbas hårdast av klimatförändringarna. Detta sker
            trots att vi vet att kvinnor i lägre utsträckning än män har bidragit
            till de klimatförändringar vi ser.
          </note>
          <note>
            Ungefär 70 procent av jordens jordbrukare är kvinnor. När regnen
            slutar falla och brunnarna sinar är det kvinnorna som drabbas
            först. Och som vanligt är det de fattigaste kvinnorna som drabbas
            hårdast. Ett trovärdigt arbete mot klimatförändringarna måste
            vara ett klimatarbete som därför sätter de fattiga kvinnorna i
            centrum.
          </note>
          <note>
            Herr talman! Var tredje kvinna i världen utsätts för våld i hemmet,
            på jobbet eller i samhället. Långt fler kvinnor på jordklotet
            lever med rädslan för våldet. Det är en rädsla som begränsar kvinnors
            möjligheter att röra sig i det offentliga rummet på sina egna
            villkor.
          </note>
          <note>
            I många av jordens konflikter är mäns våld mot kvinnor, det sexualiserade
            våldet, en bärande del av de stridande parternas arbete. Jag nämnde
            Liberia tidigare. Ett annat välkänt exempel är Kongo där massvåldtäkterna
            har varit ett ständigt inslag i den väpnade konflikten. Trots
            det var bara 6 procent av deltagarna vid fredsförhandlingarna
            som fördes i Kongo mellan 2000 och 2008 kvinnor.
          </note>
          <note>
            För tio år sedan kom FN-resolution 1325. Tillsammans med resolution
            1820 understryker den vikten av kvinnors deltagande för att uppnå
            en hållbar fred. Under dessa tio år har medvetenheten om det sexualiserade
            våldet ökat, och i dag är våldet erkänt som en säkerhetsfråga.
            Men resolutioner i sig räddar inga kvinnor då krävs det handling,
            och det är något som vi ser alldeles för lite av.
          </note>
          <note>
            En grupp som i synnerhet drabbas hårt av mäns våld mot kvinnor
            är lesbiska kvinnor. De drabbas av ett dubbelt förtryck, både
            som kvinnor och som homosexuella. Från flera länder rapporteras
            till exempel om så kallade omvändelsevåldtäkter mot lesbiska.
            I dagarna diskuteras i Malawi att man ska införa ett förbud och
            kriminalisera samkönade relationer mellan just kvinnor.
          </note>
          <note>
            Som en följd av våldet mot kvinnor är i dag 80 procent av världens
            flyktingar kvinnor och barn. De flyr undan ett våld och ett förtryck
            som drabbar dem bara på grund av deras kön, av det faktum att
            de är kvinnor. Trots det är möjligheterna att få asyl i Sverige
            på grund av könsrelaterad förföljelse små. Det finns tyvärr alldeles
            för många exempel på hur den borgerliga regeringens massutvisningspolitik
            slår mot kvinnor. Vi måste vara medvetna om att Sverige i dag
            inte är en fristad för dem som flyr undan våldtäkter, tvångsäktenskap
            och homofobi.
          </note>
          <note>
            Herr talman! Men kvinnor är inte offer. Kvinnor världen över
            tar strid, går samman och kräver sina rättigheter. Världens kvinnor
            väntar inte på att något annan ska befria dem. Runt om på jordklotet
            ser vi att kvinnor organiserar sig och redan nu kämpar för sin
            befrielse.
          </note>
          <note>
            De senaste veckornas protester i Nordafrika är tydliga exempel
            på detta. På gatorna i Kairo, Alger och Tunis demonstrerar även
            kvinnor för sina rättigheter. Och de är inte ensamma. I Centralamerikas
            fabriker, i Afrikas slum och i Kurdistans bergsbyar ser vi hur
            kvinnor går tillsammans för att kämpa för sina rättigheter. Men
            alltför ofta sker detta i det tysta, långt bortom mediernas strålkastarljus
            och långt från givarnas biståndsflöden. Frågan är: Vad kan vi
            göra för att stödja deras kamp? Vad kan vi göra i Sverige för
            att dessa modiga och kämpande kvinnor ska känna att de har en
            allierad och en vän i vårt land?
          </note>
          <note>
            Herr talman! Världen är inte jämställd, men den skulle kunna
            vara det. Resurser finns och kunskap finns. Det som saknas är
            den politiska viljan. Tyvärr är Sverige inte något undantag på
            det området. Om den politiska viljan hade funnits hade vi dramatiskt
            kunnat öka biståndet till mödravård och preventivmedel, hade vi
            kunnat bryta tystnaden om förtrycket av kvinnor i FN och EU och
            hade vi kunnat ersätta soldaterna i Afghanistan med barnmorskor.
          </note>
          <note>
            Men i stället ser vi en borgerlig utrikespolitik av män och för
            män. Det är hög tid att byta riktning. Det är hög tid för en feministisk
            utrikespolitik i Sverige, en utrikespolitik som ser ojämlikheten
            mellan män och kvinnor och en utrikespolitik som sätter kampen
            för jämställdhet högst upp på den utrikespolitiska dagordningen.
          </note>
          <note type="speaker">
            Anf. 7 Utrikesminister CARL BILDT (M):
          </note>
          <note>
            Herr talman! I en debatt som denna lider vi väl alla lite av
            tidsbegränsningarna i en värld som är stor. Jag kan bara beklaga
            att oppositionens företrädare av det ena eller andra skälet valde
            att inte beröra avgörande framtidsutmaningar som friheten och
            säkerheten på nätet, livsmedelskrisen som hotar oss runt om i
            världen, fredsprocessen i Mellanöstern där det krävs ökade insatser,
            nedrustningsfrågorna som inte har förlorat i betydelse eller klimatfrågorna,
            som växer i betydelse. Men låt mig anta att detta innebär att
            de instämmer i regeringens politik på dessa områden.
          </note>
          <note>
            Urban Ahlin började i Baltikum, och det var bra och nästan lite
            gripande. Det där var i en tid låt oss minnas den, för 20 år sedan
            när många socialdemokrater hade väldigt svårt att kalla en spade
            för en spade eller en ockupation för en ockupation. Välkommen!
            Jag vill inte säga att Urban tillhörde dem, men många andra gjorde
            det faktiskt. Jag minns hur vi i denna kammare fördömdes av den
            dåvarande socialdemokratin för att vi vågade säga att hela Europas
            frihet är förutsättningen för hela Europas fred. Då framställdes
            vi som ett hot mot Sveriges neutralitet, till och med en gång
            ett hot mot Sveriges fred.
          </note>
          <note>
            Men från det till Egypten och Mubarak.
          </note>
          <note>
            År 1989, den europeiska frihetens stora år, hade Socialistinternationalen
            kongress i Stockholm. Det var en ståtlig och stolt socialistisk
            tillställning, där man förkunnade att Mubaraks parti i Egypten
            nu hade blivit medlem i deras gemenskap och att Ben Alis parti
            i Tunisien nu hade blivit medlem i den socialistiska internationalen.
          </note>
          <note>
            Jag kan förstå att Urban har ett behov av att skrika lite högre
            än andra just nu. Man satt ju och mös med Mubaraks män i de socialistiska
            salongerna i decennium efter decennium när det var undantagslagar
            i Egypten. År 1989, Urban, hade undantagslagarna varit i kraft
            i Egypten i ett decennium, och så applåderade ni när han blev
            en av era kamrater, tillsammans med den där kul killen från Tunisien
            som ni också tyckte var en lovande socialist och demokrat.
          </note>
          <note>
            Så kan det bli. Först förra måndagen sent, sent, sent ska syndaren
            stundtals vakna suspenderade man Mubaraks och Ben Alis maktpartier
            från medlemskapet i Socialistinternationalen. De är fortfarande
            medlemmar ni är fortfarande kamrater för det krävs en kongress
            för att utesluta dem. Ni kommer att sitta där ett tag, om de nu
            finns kvar, kanske i landsflykt någonstans.
          </note>
          <note>
            Två raka frågor till Urban Ahlin: Hur kunde ni i Stockholm 1989,
            frihetens år, välkomna dessa två maktpartier och förtryckare i
            er krets? Varför satt ni så sött med dessa maktens män från dessa
            diktaturer så länge tillsammans i er stolta international? Det
            är frågor som kanske kunde kräva en kriskommission, även om jag
            såg att kriskommissionen av Aftonbladet nu hade liknats vid en
            kamel.
          </note>
          <note>
            Från regeringens sida har vi varit tydliga vad gäller Egypten
            under de senaste åren. Vi var tydliga i FN:s generalförsamling
            om tillståndet i Egypten. Vi var tydliga i FN:s råd för mänskliga
            rättigheter om situationen i Egypten. Vi var tydligare, vågar
            jag säga, än tidigare regeringar har varit om situationen som
            den var i Egypten. Vårt krav var fria och rättvisa val och demokrati.
            Vårt krav återstår att förverkliga.
          </note>
          <note>
            Där är det viktigt att vi nu tar itu med den uppgift som flera
            av oss berört, nämligen att förnya, skärpa och förfina EU:s grannskapspolitik
            i olika hänseenden. Jag tror att det är oerhört viktigt att Europeiska
            unionen har förmågan att vara ett fyrtorn för frihet gentemot
            öst, där behovet är stort det är vi eniga om och gentemot syd,
            där behovet också är mycket stort. Svårigheterna är förmodligen
            ännu mycket större, men det gör inte att vi ska vika undan från
            dem.
          </note>
          <note>
            Vi vet en del om vad vi ska göra. Den fria handeln berördes i
            flera inlägg. Där ska vi försöka det borde vi redan ha gjort.
            Motståndet har inte varit på vår sida, utan motståndet har ofta
            varit från regimer som har varit beroende av gamla socialistiska
            oligopolistiska strukturer i dessa länder som det gäller att bryta
            ned för att öppna upp de olika samhällena. Annars kommer det inte
            att gå.
          </note>
          <note>
            Jag inbjuder gärna alla oppositionens företrädare till en dialog
            om hur denna politik ska utvecklas.
          </note>
          <note>
            Om Burma kort: Jag har fått en hänvändelse från Aung San Suu
            Kyis parti om en dialog också om sanktionerna. Den hänvändelsen
            svarar vi självfallet ja till.
          </note>
          <note>
            Till Bodil Ceballos bara kort: Din kritik är riktig, i den meningen
            att vår utrikespolitik är Europas utrikespolitik. Det innebär
            inte att vi inte agerar självständigt, men vår nästan främsta
            utrikespolitiska uppgift är att nu verka för att förverkliga den
            gemensamma europeiska utrikespolitiken. Det är den som ger röst,
            inflytande och möjlighet att påverka de stora globala utmaningarna.
            Vi kan sitta och göra uttalanden i Sveriges riksdag det är trevligt
            och bra på många sätt men det är inte nödvändigtvis så vi förändrar
            världen. Det är genom ett aktivt engagemang för att forma ett
            Europa som formar världen som vi kan ha inflytande, och det är
            det vi behöver.
          </note>
          <note>
            Till Sven-Olof Sällström i all korthet: Vi är redan i dag en
            humanitär stormakt, och det ska vi vara stolta över. Men vi ska
            inte heller dölja att vi ska vara beredda att hjälpa till. Vi
            var beredda att hjälpa Lettland i den finansiella krisen. Vi var
            beredda att hjälpa Island i den finansiella krisen. Känn stolthet
            över detta! Stäng inte dörrarna till allting över huvud taget!
          </note>
          <note>
            Är vi självständiga eller inte? Ja, vi är skyldiga att underordna
            oss beslut av FN:s säkerhetsråd. Det verkade på argumentationen
            som om ni tycker att vi ska lämna också Förenta nationerna.
          </note>
          <note>
            Välkomna till världen! Vi lever i en värld av beroenden, och
            det är dessa beroenden som bygger det svenska välståndet. Skulle
            vi stänga dörrarna till omvärlden för vi oss tillbaka till 1700-talets
            fattigdom. Dit vill vi absolut inte.
          </note>
          <note>
            Hans Linde sade när vi talades vid inledningsvis att han skulle
            överraska med sitt anförande. Det gjorde han, också i den meningen
            att jag aldrig har varit med om ett anförande av Hans Linde där
            jag kan instämma i så mycket som jag kan. Det var 10 procent på
            slutet, måhända, men i övrigt håller jag med.
          </note>
          <note>
            Titta på arabvärlden, som vi nu diskuterar! Ett av de allra största
            problemen med arabvärlden är att kvinnorna inte har fått komma
            fram. Men nu ser vi början på detta. På Tahrirtorget var det i
            början titta på tv-bilderna nästan bara män, men mot slutet började
            de arabiska kvinnorna komma. Arabvärlden kan aldrig utvecklas
            utan att kvinnorna får nya möjligheter. Kan vi medverka till detta
            gör vi en stor utvecklingsinsats.
          </note>
          <note>
            Detsamma gäller Afghanistan. Där åker jag runt och försöker titta
            på de kvinnor som vi kan lyfta fram med våra olika insatser. Kvinnornas
            deltagande i nationers utveckling är en avgörande förutsättning
            för att dessa nationer ska utvecklas. Kan vi över partigränser
            göra en insats i denna del har vi faktiskt gjort något stort.
          </note>
          <note>
            Jag nästan instämde i nästan allt som Hans Linde sade. Det gjorde
            väl denna debatt rätt unik.
          </note>
          <note type="speaker">
            Anf. 8 URBAN AHLIN (S):
          </note>
          <note>
            Herr talman! Carl Bildt gör som han brukar göra när han kommer
            till den andra rundan i debatten. Han säger att Urban Ahlin inte
            sade något om det ena och det andra. Men han glömmer en liten
            detalj. Han hade 30 minuter på sig i sitt inledningsanförande,
            och dessutom stängde talmannen av klockan eftersom utrikesministern
            inte klarade att hålla sig inom dessa 30 minuter, medan jag har
            12 minuter till mitt förfogande. Det är alltså inte så underligt
            om oppositionen inte hinner att ha en lika heltäckande bild som
            herr utrikesministern har över världsläget.
          </note>
          <note>
            Men som sagt har vi skrivit en alternativ utrikesdeklaration
            som täcker även de frågor som utrikesministern menade inte fanns
            med i mitt inledningsanförande. Alla som lyssnar på debatten,
            var så vänliga att titta på Socialdemokraternas hemsida och läs
            vår utrikesdeklaration!
          </note>
          <note>
            Låt mig först ta upp tillbakagången till 1989. Det visar bara
            hur stressad Carl Bildt är över anklagelsen för att han har varit
            så tyst och passiv och inte stått på de förtrycktas sida att han
            går in på Baltikum, kritiserar gamla socialdemokrater och säger
            att det hände något på någon socialistinternational där vi myste
            ihop. Jag var inte med, så jag kan inte riktigt berätta i vilka
            salonger man satt och myste ihop med Mubarak och Ben Ali. Jag
            har faktiskt ingen aning om det.
          </note>
          <note>
            Men jag har tittat på Internet. Även jag är ibland ute på Internet
            och tittar på hemsidor. Jag hittade där hemsidan för det europeiska
            folkpartiet, det vill säga det konservativa europeiska partiet
            EPP. Det fanns en videosnutt från så sent som förra året, 2010,
            som beskriver hur Ben Alis parti och EPP-gruppen i Europaparlamentet
            har inlett ett fördjupat samarbete och ska gå hand i hand i framtiden.
            Det är ganska fascinerande.
          </note>
          <note>
            Det är ganska många år från 1989 till 2010. Herr utrikesministern
            kastar nog en del sten i glashus.
          </note>
          <note>
            Låt oss säga att vi båda i våra internationaler och våra europeiska
            partier ibland har en del partier där det finns en del övrigt
            att önska. Så är det. Jag tvivlar inte på Carl Bildts demokratiska
            hållning, och jag tror inte heller att han tvivlar på min. Men
            det är ingen tvekan om att det finns en del sådana partier.
          </note>
          <note>
            När det gäller Aung San Suu Kyi säger Carl Bildt att det har
            kommit en förfrågan från henne om att delta i en dialog. Utmärkt!
            Men min fråga till utrikesministern var: Lyssnade ni på det krav
            som Aung San Suu Kyi hade, nämligen att vi inte ska inleda några
            diskussioner om lättnader av sanktioner förrän alla politiska
            fångar är frisläppta? Det är nämligen hennes stenhårda krav.
          </note>
          <note>
            Jag tolkar Bildts svar så att han vill ha en dialog om sanktionerna
            och att NLD, alltså Aung San Suu Kyis parti, ska vara med i den
            dialogen och att också hon ska vara med. Jag ser att Carl Bildt
            nickar. Jag är väldigt glad över det, för det är oerhört positivt
            och viktigt att Aung San Suu Kyi är med i den diskussionen.
          </note>
          <note>
            Hon kommer att bli glad att höra det. Vi har henne nämligen på
            en konferens klockan två i eftermiddag, där vi har bjudit in journalister
            och människor som är engagerade för Burmanätverket. Hon är med
            på telefon från Rangoon. Tyvärr kan hon ju inte lämna landet.
            Men detta är ett av de få tillfällen då hon faktiskt är med på
            sådana möten över telefon. Det säger jag till alla som är intresserade
            och har möjlighet att vara med i Skandiasalen och se detta lite
            senare. Jag ska med glädje rapportera att utrikesministern säger
            att hon ska få vara med i diskussionerna om sanktionerna i framtiden.
            Det är ett viktigt budskap.
          </note>
          <note>
            En annan fråga som jag skulle vilja ta upp med utrikesministern
            är det östliga partnerskapet. Som jag sade är det bra att vi nu
            står upp för demokrati och mänskliga rättigheter. Men vi måste
            nå ut också till befolkningen i dessa länder.
          </note>
          <note>
            Jag har vid flera tillfällen påtalat att EU:s politik när det
            gäller Schengen och viseringarna är kontraproduktiv. Jag reste
            tidigt till Minsk i Vitryssland och träffade studenter som var
            otroligt glada över att de kunde ta nattåget till Warszawa, gå
            från förtryckets Vitryssland till frihetens Warszawa och det inte
            kostade någonting. När de åkte över gränsen betalade de en gränspasseringsavgift
            på en halv dollar, tror jag det var. Men i dag med Schengenviseringen
            kostar det 60 euro.
          </note>
          <note>
            Vi föreslår i vår utrikesdeklaration att man ska ta bort viseringsavgifterna
            för alla medborgare i de länder som tillhör det östliga partnerskapet,
            för att på det sättet visa att vi faktiskt vill ha personliga,
            folkliga kontakter och att de är välkomna till oss. Jag är nyfiken
            på att höra svaret.
          </note>
          <note>
            Beträffande Afghanistan skriver vi tydligt i vår deklaration
            att vi nogsamt kommer att bevaka att regeringen uppfyller det
            vi har kommit överens om i vår överenskommelse. Mandatet prövas
            varje år, och vi kommer noggrant att bevaka att det vi har kommit
            överens om fullföljs.
          </note>
          <note>
            När det gäller de europeiska stridsgrupperna, som Carl Bildt
            tog upp, vill vi från socialdemokratisk sida säga: Dessa stridsgrupper
            har aldrig använts, och de kostar enorma pengar och låser upp
            enorma resurser både personellt och materiellt. Frågan är: Kan
            vi inte hitta ett något bättre system för detta framöver? Förenta
            nationerna behöver ju stöd från länder som Sverige. Det vore väldigt
            bra om vi kunde ha en diskussion om nästa internationella insats
            och att göra en sådan i en FN-mandaterad och FN-ledd insats.
          </note>
          <note>
            Sedan vill jag också säga: Vi befinner oss nu i 2011. Det är
            ganska fascinerande att se att vi har en regeringsdeklaration
            där det inte står en enda rad om hbt-personernas rättigheter i
            världen. Vi vet att hbt-personerna kränks oerhört och att deras
            rättigheter slås ned över världen. Hans Linde var inne på frågorna.
            Jag måste säga att det är fascinerande att en regering år 2011
            inte ens nämner hbt-situationen.
          </note>
          <note>
            När det gäller relationerna till Ryssland vill jag betona de
            frusna konflikterna. Jag tycker att Sverige ska spela en mycket
            tydlig roll i samarbetet mellan Europeiska unionen och ryska federationen.
            Vi måste villkora samarbetet med en rysk vilja att bidra till
            att lösa de frusna konflikterna. Det är det som ska avgöra hur
            djupt samarbetet mellan Europeiska unionen och den ryska federationen
            kan utvecklas. Jag tror att det är oerhört väsentligt att EU villkorar
            samarbetet med Ryssland för att faktiskt få den ryska federationen
            att konstruktivt bidra till att lösa de frusna konflikterna i
            vårt närområde.
          </note>
          <note type="speaker">
            Anf. 9 BODIL CEBALLOS (MP):
          </note>
          <note>
            Herr talman! Jag tror att utrikesministern inte lyssnade så noga
            när jag talade tidigare. Friheten på nätet talade jag faktiskt
            om. Men utrikesministern sade att ingen gjorde det.
          </note>
          <note>
            Jag talade också om Wikileaks. Jag tycker att det är mycket bra
            att vi nu har en ny världsordning, där nätet gör att människor
            kan uttrycka sig och sätta i gång revolutioner, som vi har sett,
            och vi genom Wikileaks kan få reda på vad som händer i de slutna
            rummen. Det är positivt.
          </note>
          <note>
            Jag tycker fortfarande att Sverige ska ha en egen röst, inte
            bara genom EU. Andra länder förväntar sig att vi uttalar oss i
            olika frågor. Många länder förväntar sig det, och många länder
            förstår inte senfärdigheten, att vi ska vänta in en gemensam uppfattning.
            Ministrarna från Tyskland, Frankrike och England väntar inte in,
            utan de uttalar sig. Det kan också Sverige göra.
          </note>
          <note>
            Herr talman! Jag talade tidigare om vårt ansvar för att förvalta
            världen åt kommande generationer. Det gäller i allra högsta grad
            klimatet. I Cancún nåddes vissa framsteg, men de var långt ifrån
            tillräckliga. Det är inte så mycket som tyder på att vi kommer
            att nå målet att temperaturen inte ska stiga med mer än 2 grader.
            För vissa öriken är en ökning på 1,5 grader redan mer än vad deras
            länder klarar av utan att läggas helt under vatten.
          </note>
          <note>
            Vad är det då för värld vi lämnar över till våra barn och barnbarn?
            Många av oss som fattar de politiska besluten i dag kommer att
            vara för gamla eller redan döda för att drabbas av de värsta konsekvenserna
            av vårt eget handlande. Men vilka är det som redan i dag drabbas
            av de rika ländernas överkonsumtion av klimatpåverkande varor
            och produkter? Alla vet det redan, så det kanske är överflödigt
            att säga det, men det är de fattiga människorna i fattiga länder,
            som vanligt.
          </note>
          <note>
            Herr talman! Med utgångspunkt i klimatpanelens rapporter som
            kom 2007 vet vi att häftiga väderförändringar kommer att inträffa
            till följd av klimatförändringarna. Vi vet att klimatet förändras.
            Även klimatskeptikerna vet det, även om de skyller på annat än
            människan. Men oberoende av vilket, så vet vi att vi måste anpassa
            oss till de nya förutsättningarna. Översvämningarna blir kraftigare.
            Stormarna blir kraftigare. Torkan blir värre. Här hemma upplever
            vi att snöovädren blir värre, eftersom tågkaoset ökar. Det är
            kanske lika mycket resultatet av en felaktigt förd infrastrukturpolitik
            här i Sverige som av klimatförändringarna, men det är en helt
            annan debatt.
          </note>
          <note>
            Herr talman! Förra året drabbades över 200 miljoner människor
            av naturkatastrofer. 90 procent av dem bodde i Asien. Enligt Asiatiska
            utvecklingsbanken måste världen förbereda sig på att miljontals
            människor som i dag inte är på flykt kommer att vara det inom
            ett antal år. Den säger också att länderna måste förbereda sig
            för denna flyktingström för att undvika stora humanitära katastrofer
            och för att undvika enorma kostnader.
          </note>
          <note>
            I dag finns det inget internationellt regelverk för att hantera
            dessa stora flyktingströmmar, om de inte skulle råka vara drabbade
            av klimatet och politisk förföljelse samtidigt, naturligtvis.
            Men inte ens politisk förföljelse är i dag en garanti för att
            människor ska få skydd i andra länder.
          </note>
          <note>
            I dag har det gått ett nytt plan till Irak med flyktingar. 150
            personer samlades i morse utanför Kållereds förvar för att försöka
            stoppa det här. Det är inte en bra bild vi sänder till andra länder
            om hur vi hanterar folkrätt, flyktingrätt och annat här i Sverige.
          </note>
          <note>
            Men jag ska återgå till klimatet det där var en liten avvikelse.
            Översvämningen i Pakistan förra året täckte en yta lika stor som
            hela Sverige, och flera miljoner människor drevs på flykt. Det
            ger lite perspektiv på hur stora katastroferna kan vara.
          </note>
          <note>
            Naturkatastroferna blir allt fler, men de kommenteras alltmer
            sällan i medierna, om ingen svensk drabbas, förstås. Det kanske
            är så att katastroferna börjar bli för vanliga. Nyligen drabbades
            Australien av häftiga oväder och översvämningar. Det var nog ingen
            som undgick att höra talas om det på nyheterna. Men att även Sri
            Lanka drabbades hårt alldeles nyligen har däremot dränkts, förutom
            i vatten, i mediebruset.
          </note>
          <note>
            Utrikesministern säger att 2011 är ett viktigt år för utmaningarna
            på miljö- och klimatområdet. Han säger också att Sverige visat
            att tillväxt går utmärkt att förena med miljömedvetenhet och grön
            ekonomi. Det är tyvärr en sanning med modifikation, eftersom vi
            inte räknar med de samlade utsläppen per person.
          </note>
          <note>
            En stor del av de varor vi konsumerar här i landet är tillverkade
            i något annat land och har gett upphov till utsläpp där i stället.
            Enligt den officiella statistiken är utsläppen av klimatgaser
            per person och år i Sverige 6,9 ton. Det är en hisnande summa
            om man jämför med en person i till exempel Liberia. Men de verkliga
            utsläppen är, om man räknar in svensk importerad konsumtion och
            utrikes flygresor, 13,3 ton per person och år. Det är alltså lätt
            att minska utsläppen i Sverige när man i stället flyttar dem utomlands.
          </note>
          <note>
            Herr talman! Regeringen ska under våren presentera en svensk
            strategi för Arktis. Det gläder mig att fokus för Sveriges del
            ligger på att skydda Arktis natur. Jag utgår från att ministern
            inte bara menar den synliga naturen, det vill säga istäcket, utan
            också de naturresurser som gömmer sig därunder. All olja och all
            gas som inte utvinns är en vinst för klimatet och mänskligheten.
            Därför vore det av yttersta vikt att komma överens med övriga
            länder om att freda Arktis mot exploatering.
          </note>
          <note>
            Utrikesministern sade häromdagen att det samarbete som nu diskuteras
            mellan länderna i norr bara handlar om miljöövervakning. Jag känner
            mig inte alls lika säker på att det inte finns andra intressen
            också. EU har tidigare talat om varsamt nyttjande av resurserna
            jag minns inte den exakta ordalydelsen. Men nu när vi inte har
            någon egen utrikespolitik är det förmodligen det som gäller för
            svensk del. Eller kommer utrikesministern att ta strid i den frågan?
          </note>
          <note type="speaker">
            Anf. 10 SVEN-OLOF SÄLLSTRÖM (SD):
          </note>
          <note>
            Herr talman! Jag ska återknyta till mitt förra anförande när
            det gäller svenskt bistånd. Inriktningen på vår biståndspolitik
            syftar inte till att slita brödet ur handen på den fattige, tvärtom.
            Vi vill öka stödet till fattigdomsbekämpningen, för att ge de
            mest utsatta människorna bröd för dagen och för att hjälpa de
            mest nödlidande. Men det är klart att vissa projekt inte skulle
            genomföras med Sverigedemokraternas biståndspolitik.
          </note>
          <note>
            Vi skulle till exempel aldrig stödja en sittande förtryckande
            regim med nya Volvo- och Scanialastbilar, lastbilar som sedan
            kan misstänkas användas i stora folkomflyttningsprogram, etnisk
            rensning. Vi skulle heller aldrig ge direkta budgetstöd till regimer
            som bedriver terror mot delar av den egna befolkningen. Det svenska
            utvecklingsbiståndet har under alltför lång tid kännetecknats
            av naivitet, stöd till socialistiska diktaturer och korruption.
            Detta vägrar vi sverigedemokrater att medverka till.
          </note>
          <note>
            När det gäller demokratiseringsprocessen i Nordafrika och Mellanöstern
            anser vi sverigedemokrater att det är oerhört viktigt att detta
            utmynnar i riktig demokrati och att de aktuella länderna ställer
            sig bakom FN:s deklaration om de mänskliga rättigheterna.
          </note>
          <note>
            Här menar vi att det är extra viktigt att markera att enbart
            en anslutning till den så kallade Kairodeklarationen, med urvattnade
            rättigheter, inte är tillräckligt. Kairodeklarationen om de mänskliga
            rättigheterna kom till som ett svar på FN-deklarationen om de
            mänskliga rättigheterna, eftersom många muslimska länder ansåg
            att denna deklaration inte på ett fullgott sätt kunde fungera
            tillsammans med islam. Skillnaden gäller bland annat kvinnors
            ställning, religionsfrihet och yttrandefrihet.
          </note>
          <note>
            Kairodeklarationen avser att förmedla en muslimsk syn på mänskliga
            rättigheter och slår fast sharia som dess enda grund. I stort
            sett samtliga muslimska länder i Mellanöstern har ställt sig bakom
            Kairodeklarationen, bland annat Egypten, Tunisien, Sudan och Saudiarabien.
          </note>
          <note>
            Sverigedemokraterna anser att världssamfundet just nu har en
            unik möjlighet att främja de mänskliga rättigheterna genom att
            ställa krav på att dessa länder fullt ut ska acceptera FN-deklarationen.
            Vi har möjlighet att förbättra livssituationen för miljontals
            människor. Bland annat gäller det kvinnor, religiösa och etniska
            minoriteter, politiska organisationer, journalister och hbt-personer.
          </note>
          <note>
            Herr talman! I samband med nyhetsbevakningen av demonstrationerna
            i Nordafrika har det på något underligt sätt fallit bort att Hosni
            Mubaraks maktparti faktiskt hade ett systerparti här i Sverige,
            precis som utrikesministern påtalade tidigare, och det är Socialdemokraterna.
          </note>
          <note>
            I den så kallade Socialistinternationalen ingår de svenska socialdemokraterna.
            Men också sådana partier som Hosni Mubaraks NDP och det tunisiska
            maktpartiet RCD ingår eller har ingått i denna illustra samling.
            Jag tycker att Urban Ahlin, när han åker ned till torgen i Nordafrika
            för att prata med demonstranterna och för att bjuda på bröd, korv
            och ost, ska be dem om ursäkt för socialdemokratins stöd till
            dessa diktaturer.
          </note>
          <note>
            Det är inte utan att man anser att Socialdemokraternas tal om
            demokrati och mänskliga rättigheter ekar en smula ihåligt när
            man betänker vilka partier som de har valt att omge sig med i
            denna diktaturernas international.
          </note>
          <note>
            Däremot finns det ett parti som inte ingår i denna organisation,
            och det är Sverigedemokraterna. Jag vill understryka detta inför
            eventuella framtida diskussioner om människosyn och människovärde
            för att inte tala om modeordet värdegrund.
          </note>
          <note>
            Jag vill ställa en fråga till Socialdemokraterna, och då kan
            Urban Ahlin passa på att svara: Anser ni er dela värdegrund med
            övriga medlemmar i Socialistinternationalen? Medlemskapet i Socialistinternationalen
            är ju frivilligt. Ni kan välja att lämna organisationen om ni
            vill.
          </note>
          <note>
            Ni väljer alltså frivilligt att delta och samtala med, utbyta
            erfarenheter med och samarbeta med diktaturer. Vissa medlemmar
            i Socialistinternationalen är direkt eller indirekt ansvariga
            för folkmord, politisk och religiös förföljelse, tortyr och förtryck
            av den egna befolkningen. Sverigedemokraterna däremot skulle aldrig
            någonsin någonstans och så vidare.
          </note>
          <note>
            Men för att göra en liten jämförelse, Urban Ahlin: Kan ni socialdemokrater
            vara vänliga och förklara för mig på vilket sätt en enda sverigedemokratisk
            partiföreträdare någonsin någonstans någon enda gång gjort sig
            skyldig till ens en bråkdel av de avskyvärda brott mot mänskligheten
            som vissa av era kompisar i Socialistinternationalen är ansvariga
            för? Bara så att jag förstår ert tal om värdegrund, för det verkar
            på mig mycket märkligt, och det är något som jag är övertygad
            om delas av många som tar del av denna debatt på tv och på nätet.
          </note>
          <note>
            I Elfenbenskusten vägrar presidenten som representerar era vänner
            i Ivorian Popular Front lämna ifrån sig makten efter att ha förlorat
            presidentvalet 2010, något som FN, EU, Afrikanska unionen och
            USA är överens om måste ske.
          </note>
          <note>
            Herr talman! Den självklara frågan till Socialdemokraterna blir
            således: På vilket sätt delar ni socialdemokrater värdegrund med
            Laurent Gbagbo?
          </note>
          <note>
            Slutligen, utrikesministern, kan jag inte undkomma frågan: Nej,
            vi ska inte lämna FN, men vi kanske inte på samma sätt delar utrikesministerns
            syn på FN och hyllar organisationens alla delar. Bland annat är
            det för mig outgrundligt varför alliansregeringen vill ta plats
            i FN:s råd för mänskliga rättigheter, denna pajasorganisation,
            tillsammans med Libyen, Iran, Sudan och Saudiarabien.
          </note>
          <note type="speaker">
            Anf. 11 HANS LINDE (V):
          </note>
          <note>
            Herr talman! Under samma tid som Carl Bildt här tidigare i dag
            presenterade sin utrikespolitiska deklaration dog 22 kvinnor i
            samband med en graviditet. Det var 22 kvinnor som dog under Carl
            Bildts huvudanförande, med blödande underliv efter en illegal
            abort utförd i en gränd. De dog efter missfall, gömda i ett bakre
            rum i ett hus på landet. De dog efter en förlossning, mil från
            närmaste barnmorska.
          </note>
          <note>
            Jag lastar inte Carl Bildt för att vi inte lyckades rädda de
            här 22 kvinnorna. Däremot lastar jag Carl Bildt för att han presenterar
            en utrikespolitisk deklaration där dessa kvinnor inte nämndes
            med ett enda ord.
          </note>
          <note>
            Carl Bildt skrev för ett par dagar sedan på sin blogg jag har
            lärt mig i den här kammaren att det numera är Sveriges främsta
            utrikespolitiska verktyg att han skulle presentera en sedvanlig
            utrikespolitisk deklaration.
          </note>
          <note>
            Låt mig gratulera Carl Bildt till att ha lyckats presentera just
            en sedvanlig utrikespolitisk deklaration, en deklaration där den
            borgerliga regeringen i sedvanlig ordning passivt lutar sig tillbaka
            och blickar ut över världen utan konkreta förslag, utan konkreta
            idéer om hur man skulle kunna agera från svensk sida för att göra
            jorden till en lite bättre plats att leva på. Det var också en
            sedvanlig utrikespolitisk deklaration i betydelsen att kvinnors
            rättigheter och förtrycket av kvinnor som vi ser över hela världen
            förminskades till pliktskyldiga bisatser.
          </note>
          <note>
            Carl Bildt talade länge och utförligt om Östersjön, EU och vårt
            närområde, men inte med ett enda ord nämnde han det faktum att
            kvinnor vid Östersjöns södra strand förvägras rätten till egen
            kropp. Inte med ett ord nämndes att i Baltikum tas oroväckande
            steg mot att inskränka möjligheten till sexualupplysning. Det
            är knappast första gången Carl Bildt blundar för dessa frågor.
          </note>
          <note>
            Carl Bildt fick sedan ytterligare åtta minuter till att rätta
            till detta misstag. Men Carl Bildt valde att använda sitt andra
            anförande i den här debatten mer till att tjafsa med Urban Ahlin
            än till att prata om de 22 kvinnor som dog under hans huvudanförande.
          </note>
          <note>
            Man kan anklaga utrikesministern för mycket, men inte för vara
            någon stridande och stridbar feminist.
          </note>
          <note>
            Vänsterpartiet har granskat Carl Bildts samtliga fem utrikespolitiska
            deklarationer. Det har varit fem deklarationer av män och om män
            skolboksexempel på en utrikespolitik som formats utifrån mäns
            verklighet, där män varit norm och där kvinnor ständigt varit
            undantag. Kvinnors verklighet har i bästa fall i samtliga dessa
            fem deklarationer beskrivits i just pliktskyldiga bisatser.
          </note>
          <note>
            Carl Bildt har i sina fem utrikespolitiska deklarationer lyft
            upp frågor om sexuell och reproduktiv hälsa och rättigheter en
            gång, trots att vi vet att tusen kvinnor dör varje dag i samband
            med en graviditet. Det är inte bara i dag Carl Bildt har missat
            att prata om hbt-personers situation. I fem utrikespolitiska deklarationer
            har han nämnt hbt-personers situation en enda gång, trots att
            vi vet att förtrycket är hårt och skoningslöst världen över.
          </note>
          <note>
            Orden kvinna och kvinnor har nämnts sammantaget 16 gånger i fem
            utrikespolitiska deklarationer. Samtidigt har Europeiska unionen
            nämnts 221 gånger. Det säger en hel del om Carl Bildts politiska
            prioriteringar.
          </note>
          <note>
            Nu är ju inte det stora problemet att Carl Bildt inte nämner
            olika ord tillräckligt ofta i sina utrikespolitiska deklarationer.
            Problemet är den utrikespolitik vi ser och som förs, där kvinnors
            rättigheter och möjligheter lyser med sin frånvaro.
          </note>
          <note>
            Carl Bildt sade tidigare i dag att han instämde i mitt anförande
            till stora delar. Det var ju glädjande på många sätt, men låt
            mig betvivla att Carl Bildt pratar om aborter och preventivmedel
            under EU:s kristallkronor. När senast, Carl Bildt, skrevs ett
            blogginlägg, om det nu är ett sådant viktigt utrikespolitiskt
            verktyg, som handlade om mäns våld mot kvinnor eller den vidriga
            situation som råder i många av de fabriker i Centralamerika och
            Sydostasien där kvinnor med värkande ryggar och andningsbesvär
            håller uppe de ökade vinsterna i den svenska handeln?
          </note>
          <note>
            Jag tror dock att det är möjligt att föra en helt annan utrikespolitik,
            en utrikespolitik som sätter kvinnors rättigheter i fokus. Sverige
            skulle kunna vara ett land som bröt tystnaden, som inte höll tyst
            under EU:s kristallkronor när det kom till kvinnors rättigheter.
            Det skulle möjligtvis innebära en lite mer tryckt stämning på
            några cocktailpartyn, men vi vet också att det första steget som
            måste tas om vi ska minska mödradödligheten, minska mäns våld
            mot kvinnor och öka kvinnors rättigheter i världen är att bryta
            tystnaden på dessa områden.
          </note>
          <note>
            Vi skulle också kunna föra en biståndspolitik som satte kvinnors
            rättigheter i fokus, inte bara i retoriken utan också när vi förmedlar
            våra biståndsmedel.
          </note>
          <note>
            Vi från Vänsterpartiet har sagt: Låt oss sätta ett mål att minst
            10 procent av det svenska biståndet ska gå till arbetet med sexuell
            och reproduktiv hälsa och rättigheter! Vi skulle uppskatta att
            Carl Bildt skrev under på det.
          </note>
          <note>
            Vi skulle också kunna vara ett land som i EU, FN och Nato såg
            till att FN:s deklarationer 1325 och 1820 omsattes i tydliga handlingsplaner,
            och vi kunde se till att man i de freds- och försoningsprocesser
            där Sverige är aktivt och delaktigt såg till att kvinnor också
            fanns med vid förhandlingsbordet.
          </note>
          <note>
            Vi skulle, och det är kanske viktigast av allt, vara ett land
            som både ekonomiskt och politiskt ger vårt stöd till de kvinnor
            som nu världen över organiserar sig för sina egna intressen. Vi
            kunde stödja de modiga kvinnorna i Nicaragua som kämpar för rätten
            till abort, stödja kvinnorna som organiserar sig fackligt i fabrikerna
            i Indonesien och stödja de lesbiska kvinnor som kämpar under fruktansvärda
            omständigheter i Uganda.
          </note>
          <note>
            Möjligheterna, herr talman, att föra en feministisk utrikespolitik
            finns. Det som saknas är den politiska viljan hos den borgerliga
            regeringen.
          </note>
          <note type="speaker">
            Anf. 12 FREDRIK MALM (FP):
          </note>
          <note>
            Herr talman! Den 9 november 1989 föll Berlinmuren. Det markerade
            slutet på kommunismen i Östeuropa och början på demokratiseringen.
            Den 13 januari 2011 lämnade Zayn al-Abidin Ben Ali Tunisien. Den
            11 februari, i fredags, avgick Hosni Mubarak från presidentposten
            i Egypten.
          </note>
          <note>
            Vad vi nu bevittnar kan vara arabvärldens 1989. På en månad har
            90 miljoner invånare i Tunisien och Egypten blivit kvitt sina
            diktatorer. Det motsvarar ett halvt Sovjetunionen eller tio Ungern.
          </note>
          <note>
            Det har dessutom skett efter omfattande och fredliga protester.
            Andra regimer i regionen har gjort lättnader eller vidtagit andra
            åtgärder i ett försök att behålla kontrollen. Förändringarna i
            Egypten ska trots allt inte överdrivas. Det är fortfarande militären
            som styr, men landet har andra och bättre förutsättningar nu efter
            de protester som har pressat fram Mubaraks avgång.
          </note>
          <note>
            Det är nu dags att tydligt visa de demokratiska och sekulära
            krafterna i Mellanöstern och överallt i världen att vi stöder
            dem inte bara i ord utan också i handling.
          </note>
          <note>
            Herr talman! Det har varit lite ordväxlingar här kring Socialistinternationalen,
            och det är ju som bekant en international med en ständigt minskande
            medlemsskara. Vänsterpartiet har inte blandat sig i denna diskussion,
            att notera. Deras international lades faktiskt ned redan 1943.
          </note>
          <note>
            Mer förvånande är att Sverigedemokraterna blandar sig i den här
            diskussionen. Det är så att säga en sorts contradiction in terms
            att Sverigedemokraterna över huvud taget vill ha en international,
            tror jag. Det kanske skulle vara inte-nationalen den nationalistiska
            internationalen.
          </note>
          <note>
            Fru talman! Protesterna har också nått fram till Iran. Den gröna
            rörelsen har återigen gått ut på gator och torg. Iran är i dag
            en av världens mest repressiva stater. Regimen hänger sina medborgare
            i lyftkranar, torterar meningsmotståndare och vill utplåna staten
            Israel.
          </note>
          <note>
            Den svenska rösten måste vara tydlig: Iran får inte bli en kärnvapenstat!
            Men det skulle inte förvåna om förhandlingarna om det kärntekniska
            programmet återigen fallerar på grund av Irans agerande. Sverige
            bör verka för ökad press på Iran. Folkpartiet välkomnar skärpta
            sanktioner och vill prioritera ned Sveriges dialog med Iran till
            att ske endast på tjänstemannanivå. Vi bör öka våra insatser för
            att stödja demokratirörelsen i Iran.
          </note>
          <note>
            Fru talman! Kina är inte bara världens största land utan snart
            också världens största ekonomi. Under 1900-talet har vi levt i
            en tillvaro där världens ekonomiska supermakt varit en demokrati.
            Men med den förskjutning av makt och inflytande som nu sker i
            världen kommer detta att förändras. Vi i denna kammare kommer
            sannolikt att leva andra halvan av våra liv i en tillvaro där
            världens ekonomiska supermakt är en diktatur. Vi borde vara mer
            oroliga över detta än jag tror att vi är.
          </note>
          <note>
            I det internationella umgänget, i världssamfundet och i våra
            relationer med andra länder kommer denna realitet att avspeglas.
            Det kommer att ställa krav på Sverige och andra länder att samarbeta
            och att på olika sätt påverka Kina att gå i en mer demokratisk
            riktning. Det skulle också underlätta för demokratin Taiwan.
          </note>
          <note>
            Fru talman! Trots de stora problem som finns i världen med ofrihet,
            krig, en bristande yttrande- och pressfrihet, förtryck av kvinnor
            och flickor, förföljelse av minoriteter, naturkatastrofer och
            mycket annat måste vi förstås tillstå att också stora framsteg
            skett i världen. Fler länder än tidigare är i dag fria stater.
            Fler länder än tidigare har öppnat upp sina ekonomier och är i
            dag integrerade i globaliseringen. Fler människor får äta sig
            mätta och färre dör i tidig ålder.
          </note>
          <note>
            I Europeiska unionen fortsätter samarbetet att fördjupas. Detta
            är något som vi liberaler i Folkpartiet alltid arbetat hårt för.
            Vi vill att Sverige ska tillhöra kärnan i det europeiska samarbetet.
            Vi vill att Sverige ska ansluta sig till euron.
          </note>
          <note>
            Den nya utrikestjänsten kommer på sikt att stärka Europeiska
            unionen som internationell aktör. Vi i Folkpartiet vill också
            värna den transatlantiska länken och vill se ett svenskt medlemskap
            i Nato. Vi anser att Sverige ska ge ett stort bistånd. I regeringsställning
            har vi bidragit till att enprocentsmålet uppnåtts i varje statsbudget
            sedan maktskiftet 2006.
          </note>
          <note>
            I en värld där extremism, konspirationer samt hat och våld tillåts
            verka behövs starka motkrafter. Sverige ska i sin utrikespolitik
            vara en tydlig röst mot antisemitism och islamofobi och mot homofobi,
            kvinnohat, rasism och diskriminering. Sverige ska vara en tydlig
            röst för demokrati runt om i världen i Kuba, Belarus/Vitryssland,
            Eritrea, Burma, Tunisien, Egypten som nämnts liksom i Kina, Iran
            och andra länder där förtryck pågår.
          </note>
          <note>
            Avslutningsvis, fru talman, vill jag betona vikten av att Sverige
            är närvarande i konfliktområden politiskt samt med biståndsprojekt
            och, som i Afghanistan, med trupp. Vårt engagemang i Afghanistan
            är långsiktigt och starkt. Våra 500 män och kvinnor som är på
            plats i Mazar-e Sharif gör ett viktigt arbete för Afghanistans
            framtid.
          </note>
          <note>
            Folkpartiet har varit pådrivande i arbetet med att öppna ambassader
            i Bagdad och Kabul liksom när det gäller det konsulat som Sverige
            öppnat i Erbil i Kurdistan. Vi vill utveckla Sveriges kontakter
            med Kurdistan, höja rösten mot förtrycket av kurder och andra
            utsatta grupper i Mellanöstern, inte minst assyrier/syrianer/kaldéer.
          </note>
          <note type="speaker">
            Anf. 13 KERSTIN LUNDGREN (C):
          </note>
          <note>
            Fru talman! Människors obändiga längtan efter frihet går inte
            att långsiktigt kuva. Denna längtan spränger murar, avsätter regimer
            oavsett vilka schatteringar de tillhör och förändrar världsbilden
            så genom historien, så också i dag i Nordafrika.
          </note>
          <note>
            När de baltiska staterna, våra östra grannar, befriade sig var
            det självklart att sträcka ut en hjälpande hand över Östersjön
            för att på olika sätt stödja utvecklingen för frihet och demokrati.
          </note>
          <note>
            På samma sätt måste vi nu sträcka ut en hand över Medelhavet
            till våra södra grannar för att stödja dem. Oavsett om torget
            är i Minsk eller om det är i Kairo, Tunis, Teheran, Peking, Moskva
            eller Rangoon ska människor som samlas veta: Sverige stöder entydigt
            era krav på frihet och demokrati.
          </note>
          <note>
            Men vi är inte naiva. Vi vet att varken Rom eller frihet och
            demokrati byggs på en dag. Det krävs ett långsiktigt och uthålligt
            arbete för att vädra ut i gamla strukturer och orka stå emot vanans
            makt och alla som har intressen att bevara och bevaka.
          </note>
          <note>
            Vi ser denna kamp i vårt östra grannskap där flera länder vid
            sidan av det flagranta Vitryssland tenderar att falla tillbaka
            i gamla upptrampade fotspår, inte alltid inför så öppen ridå som
            på torget i Minsk, men ändå. Vi kommer säkert, fru talman, att
            få se det också i vårt södra grannskap.
          </note>
          <note>
            För Sveriges utrikespolitik måste människors drömmar om frihet
            stå i fokus frihet från förtryck, frihet att själv forma sitt
            liv, frihet att välja sina styrelseformer, frihet att välja bort
            och att välja fram styrande, frihet att samlas och organisera
            sig, frihet att söka kunskap, frihet att yttra sig och att skriva,
            frihet att röra sig över gränser, frihet att välja vem man vill
            älska samt frihet att tro eller inte tro med andra ord: frihet,
            demokrati och mänskliga rättigheter.
          </note>
          <note>
            Det gäller vår politik i Afrika, i Afghanistan och övriga Asien,
            i Sydamerika och i vårt Europa. Vi måste driva på för att EU ska
            bli frihetens tydliga röst och demokratins starka kraft. Sveriges
            tydliga röst får inte tystna, särskilt inte när andra röster ljuder.
            Bara med tydlighet kan EU utvecklas till det vi vill: en global
            aktör som gör skillnad.
          </note>
          <note>
            I dag finns det många herrar utan demokratiskt mandat som känner
            en oro för framtiden. Det syns i försöken att stänga ned Internet
            i Iran, i Kina och i polisinsatser i Algeriet, Bahrain eller andra
            länder. Rädslans förtryck tar sig nygamla former, ofta motiverat
            som försvar av stabilitet.
          </note>
          <note>
            Men, mina herrar, inse att längtan efter frihet, demokrati och
            mänskliga rättigheter i längden aldrig kan kvävas! Den som döljer
            sig bakom stabilitet, som inte förmår utveckling och som förtrycker
            och håller tillbaka förnyelse bäddar i själva verket för konflikter
            och instabilitet.
          </note>
          <note>
            Sveriges utrikespolitik syftar självklart till att säkra vår
            frihet. Vår säkerhetspolitiska linje ligger fast, men vi måste
            alltid vara beredda att analysera vår omvärld och vara beredda
            att vidta de mått och steg som krävs. Vi bygger säkerhet tillsammans
            med andra och behöver utveckla det nordiska samarbetet i den delen.
            Vi tar också ett solidariskt ansvar för säkerheten inom Europeiska
            unionen.
          </note>
          <note>
            Det är helt uppenbart att en av våra stora utrikespolitiska utmaningar
            kommande år är att säkra effektiva och starka åtgärder för att
            klara vårt klimat. För väldigt många människor handlar det om
            överlevnad, om livsförutsättningar.
          </note>
          <note>
            De kommande åren krävs det stora ansträngningar för att nå en
            hållbar klimatöverenskommelse, åtgärder som verkligen gör skillnad.
            År 2012 är det 40 år sedan Stockholmskonferensen om miljön 20
            år efter Rio. Vi i Centerpartiet är beredda att ta ett stort ansvar
            för att forma lösningar som inte ökar kampen om livsmedel, knappa
            råvaror, dricksvatten och mark, inte ökar spänningar mellan länder
            och inte ökar flyktingströmmar och konflikter.
          </note>
          <note>
            Vi talar ofta om terrorism men sällan om klimatfrågorna som det
            nya säkerhetspolitiska hotet. Här krävs det, fru talman, ett snabbt
            uppvaknande!
          </note>
          <note>
            För svensk utrikespolitik är folkrätten en hörnsten och en förutsättning
            för hållbar globalisering. När kvinnor utsätts för systematiska
            våldtäkter som ett vapen i en konflikt, som till exempel i östra
            Kongo, är det ett brott som inte får gå ostraffat. Därför måste
            vi för hållbarhetens skull säkra att folkrätt och internationell
            rätt gäller för alla.
          </note>
          <note>
            Internationella samfundet måste säkra att brott inte bara förebyggs
            och förhindras utan också att straffrihet upphör. Det må gälla
            Balkan, Mellanöstern, Afrika eller annorstädes. Sverige är och
            ska vara en stark röst för och i FN.
          </note>
          <note>
            Fru talman! Sverige kan och ska vara en röst som gör skillnad
            för fred och frihet.
          </note>
          <note type="speaker">
            Anf. 14 DÉSIRÉE PETHRUS (KD):
          </note>
          <note>
            Fru talman! Vi kristdemokrater står bakom den utrikespolitiska
            deklaration som utrikesministern har lagt fram här i dag. Mycket
            sker i vår omvärld, och det är svårt att på den korta tid vi har
            till vårt förfogande fokusera på alla områden. Jag ska försöka
            välja några.
          </note>
          <note>
            Sverige har ett stort engagemang i EU och även i FN för att främja
            mänskliga rättigheter, demokrati, jämställdhet samt en hållbar
            klimat- och miljöpolitik. Det lägger grunden för ett lands utveckling,
            och därför måste vi ha ett brett anslag i utrikespolitiken. Globaliseringen
            ställer oss inför stora utmaningar men också stora möjligheter
            vad gäller både utveckling och säkerhetspolitik.
          </note>
          <note>
            Vi har nu i Nordafrika fått se vad globalisering faktiskt kan
            medverka till. Internet och informationssamhället gör att människor
            knyts närmare varandra. Kunskap om hur andra har det skapar intresse
            och nyfikenhet. Frihet och demokrati är värden som lockar människor
            världen över.
          </note>
          <note>
            Det finns dock även de som inte gillar människors frihet och
            som gör allt för att behålla makten för egen vinnings skull. De
            drivs av rädsla för frihet. Vi ser vilka konsekvenser vi får för
            människor, samhällen och länders möjlighet till utveckling.
          </note>
          <note>
            I Tunisien, Egypten och runtom i regionen drar nu en våg av förändring
            fram. Världen togs med förvåning när demonstrationerna i dessa
            länder tog fart. EU och USA tog alldeles för lång tid på sig innan
            man fullt ut stödde demonstranterna på Tahrirtorget. Vårt stöd
            för demokrati kan aldrig dagtingas till förmån för tal om stabilitet.
          </note>
          <note>
            Människorna som demonstrerade ville bli fria men också vara med
            och lyfta sina länder ur fattigdom och förtryck. De ser stora
            sociala utmaningar som måste åtgärdas snarast. Det som är viktigt
            är att olika grupper och olika åldrar alla ville delta i förändringen.
            Det är det som symboliserar demokrati. Det positiva engagemang
            som kom då och som finns nu måste vi stödja fullt ut.
          </note>
          <note>
            Nordafrika är en region som ligger nära EU och som påverkar oss
            på många sätt. Utvecklingen i denna region kan bidra till stabiliteten
            i vårt närområde men också ge många möjligheter till utveckling
            för hela EU. Vi bör nu också se över de handels- och associationsavtal
            som finns med länderna i Nordafrika.
          </note>
          <note>
            Det är viktigt att Sverige och EU nu gör allt för att stödja
            en demokratisk utveckling i Tunisien och Egypten. Sverige har
            ett gott rykte på jämställdhetsområdet och bör särskilt ge stöd
            på detta område. Det gäller att få fram kvinnliga kandidater så
            att kvinnor blir beslutsfattare och också deltar i valarbetet
            och går och röstar.
          </note>
          <note>
            Israels utsatta situation i Mellanöstern har aktualiserats med
            anledning av det som skett i Egypten, och det är viktigt att Sverige
            nu finns med för att säkra fredsavtalet mellan Egypten och Israel
            och att det som händer i regionen blir utgångspunkten för en fredlig
            utveckling i hela regionen. I detta inbegrips att fredssamtalen
            verkligen går framåt också mellan Israel och Palestina.
          </note>
          <note>
            Ett annat land vi kristdemokrater har stort engagemang i är Vitryssland.
            Vi har stött den demokratiska oppositionen där, och valen i december
            förra året upprör. Vi såg hur rösträknarna inför internationella
            valobservatörer helt öppet fuskade till förmån för den sittande
            presidenten. Valen följdes sedan också av en hårdför reaktion
            från regimen mot alla människor som demonstrerade för sin frihet.
          </note>
          <note>
            Det är helt centralt att EU:s medlemsländer med Sverige i täten
            stärker sitt stöd till den vitryska oppositionen och bidrar till
            mänskliga rättigheter och demokrati samt att vi har tydliga och
            kraftfulla sanktioner mot landet.
          </note>
          <note>
            Under 2010 släpptes ett antal politiska fångar från fängelserna
            i Kuba. Vissa EU-länder såg det som att man nu har börjat behandla
            oliktänkande och oppositionella på ett bra sätt. Vi menar dock
            att man inte får låta sig förledas, då fångarna på en gång deporteras
            till Spanien.
          </note>
          <note>
            Stödet till de demokratiska krafterna på Kuba måste stärkas och
            trycket på regimen upprätthållas. Det är viktigt att EU:s tydliga
            politik gentemot Kuba inte luckras upp utan fortsatt betonar vikten
            av främjande av mänskliga rättigheter och demokrati.
          </note>
          <note>
            Kina och Indien påverkar världen alltmer. Den ekonomiska utvecklingen
            går snabbt. Sverige måste fortsätta att trycka på för demokratiska
            förändringar och ställa krav på respekt för mänskliga rättigheter
            i Kina. Tibetfrågan får inte glömmas bort. Kina och Indien behöver
            tydliga krav på sig när det gäller att ta ansvar för en hållbar
            utveckling ur klimat- och miljöperspektiv. Sverige bör i möjligaste
            mån bidra med stöd och kompetens på detta område.
          </note>
          <note>
            Vi kristdemokrater vill att fler fattiga länder ska resa sig.
            Då krävs ett fortsatt högt, kraftfullt och effektivt bistånd.
            Vi är glada att regeringen avsätter 1 procent av bni. Det är långt
            kvar tills vi har uppnått millenniemålen, och mycket finns kvar
            att göra. Långsiktigt ska vi dock naturligtvis ge länder ett kraftfullt
            stöd till egen utveckling och också tillväxt.
          </note>
          <note>
            Fru talman! Avslutningsvis vill jag bara lyfta fram att det är
            glädjande att utrikesministern tydligt aviserar att en proposition
            rörande ratificeringen av klusterkonventionen är på gång.
          </note>
          <note type="speaker">
            Anf. 15 Utrikesminister CARL BILDT (M):
          </note>
          <note>
            Fru talman! Det går väl inte med bästa vilja i världen att säga
            att Urban Ahlin ens försökte svara på mina frågor om samarbetet
            med Mubarak. I stället blev det något allmänt bludder som verkade
            antyda att alla på något sätt har lik i lasten.
          </note>
          <note>
            Nej, Mubarak var inte vår partner. Nej, Ben Ali var inte vår
            partner. Mubarak var er kamrat. Ben Ali var er kamrat. Se sanningen
            i vitögat! Ni satt på förtryckarnas sida i decennier i dessa länder.
            Urban Ahlin, det var skamligt. Man kan i alla fall lite inse att
            så var fallet.
          </note>
          <note>
            Låt oss gå över till det kanske lite mer konstruktiva och framåtsyftande.
            Det gäller bland annat vad vi ska göra i den delen av världen.
            Vi måste steg för steg med visioner men utan illusioner, som jag
            sade försöka hjälpa dem att bygga rättsstatens och demokratins
            institutioner till det öppna samhällets försvar.
          </note>
          <note>
            Det är inte gjort över en natt. Det kommer att kräva Europas
            och omvärldens samlade insatser men framför allt deras egen vilja
            och övertygelse om att det är den vägen de ska gå. Vi ska lyssna
            på dem, och vi ska vara beredda att hjälpa till.
          </note>
          <note>
            Det östliga perspektivet är minst lika viktigt. Vi arbetar för
            det Urban Ahlin säger, det vill säga att göra mer av avgiftsfrihet
            i viseringarna. Det gäller inte alla; det finns affärsmän som
            mycket väl kan betala. Men unga människor i Vitryssland självklart,
            det gör vi. Vi kan även göra mer i den delen.
          </note>
          <note>
            Sedan vill han att jag ska villkora samarbetet med Ryssland med
            deras insatser för frusna konflikter. Jag skulle inte använda
            ordet villkor, men låt mig gärna säga att Rysslands bidrag till
            att lösa frusna konflikter är lite av ett lackmustest på landets
            vilja att verkligen bidra till europeiskt säkerhetssamarbete.
            Det gäller allra främst Transnistrien men också andra områden.
          </note>
          <note>
            Låt mig nu när jag har möjligheten säga att jag känner oro för
            utvecklingen i södra Kaukasus, framför allt mellan Armenien och
            Azerbajdzjan. Vi kan vara på väg mot en ny konflikt. EU och omvärlden
            sov före augusti 2008. Låt oss inte sova igen! Här är den roll
            vi kan spela viktig, kanske till och med avgörande.
          </note>
          <note>
            Till Bodil Ceballos vill jag säga: Jag ber om ursäkt, jag hade
            fel. Du nämnde Twitter. Det är alltid någon som twittrar lite
            lätt i denna debatt, med viss medvetenhet om att världen har förändrats
            och förändras genom de nya medierna. Därmed är det en avgörande
            utmaning också för svensk utrikespolitik att värna friheten och
            säkerheten på nätet. Där är vi i framkanten av en alltmer betydelsefull
            och alltmer växande internationell debatt.
          </note>
          <note>
            Sedan är EU betydelsefullt, till och med kanske mycket betydelsefullt.
            Det är vårt kanske främsta utrikespolitiska instrument.
          </note>
          <note>
            Även FN är viktigt, och jag välkomnar Sverigedemokraternas besked
            om att ni i alla fall inte vill att Sverige ska lämna FN. Små,
            små steg ska välkomnas de också. Det återstår en del steg att
            ta, för att uttrycka saken försiktigt.
          </note>
          <note>
            Kerstin Lundgren underströk vikten av långsiktigheten i arbetet
            i det sydliga perspektivet. Jag tror att detta skulle underlättas
            på ett grundläggande sätt av framsteg i fredsprocessen i Mellanöstern.
            Den har förlamat mycket av politiken i denna del av världen. Det
            är inte det enda som har förlamat, mycket annat också, men det
            har varit viktigt. Jag hoppas att Israel inser att nu är tiden
            inte att sluta sig inne i rädsla över ett nytt Mellanöstern utan
            att i stället se den möjlighet som ligger i ett Mellanöstern som
            är mer demokratiskt, kanske mer kritiskt på många sätt, men i
            grunden mer intresserat av de möjligheter till den sociala, ekonomiska
            och politiska utveckling som också en fred skapar bättre förutsättningar
            för. Där måste vi se om vi i Europa kan gör större insatser än
            hittills.
          </note>
          <note type="speaker">
            Anf. 16 URBAN AHLIN (S):
          </note>
          <note>
            Fru talman! Först skulle jag vilja ge Carl Bildt rätt när han
            talar om möjligheten och risken för uppblossande konflikter i
            vårt östliga närområde. Jag har vid flera tillfällen betonat detta,
            och det är därför jag är noggrann med att vi måste se till att
            Ryssland bidrar till att lösa de frusna konflikterna. Jag tycker
            att man nog kan ställa kravet att samarbetet ska villkoras till
            det. Det är bra att det arbetet pågår, och jag vill ge stöd till
            utrikesministern i det.
          </note>
          <note>
            Vi är ganska många som har påtalat att Europas länder borde ha
            sett vad som sker i Nordafrika. En del kanske har tyckt att fransmän,
            italienare och andra har gjort bort sig ganska rejält i sina relationer
            med de länderna. Låt oss se till att vi inte hamnar i liknande
            situation och blundar för vad som sker i vårt närområde. Jag delar
            uppfattningen att vi naturligtvis måste vara på tå för att se
            till att agera i vårt östliga partnerskap och i den östliga delen
            av Europeiska unionens gränsområden.
          </note>
          <note>
            När det gäller samarbetet med Mubarak och Ben Ali kastade det
            europeiska socialdemokratiska partiet ut Ben Ali för mer än fem
            år sedan. Ditt europeiska folkparti, EPP, bjöd in hans parti förra
            året. Vi kan väl nöja oss med att detta är en utrikespolitisk
            debatt som handlar om det. Har du sett videosnutten på Youtube
            där det står om
          </note>
          <note type="speaker">
            (Utrikesminister CARL BILDT (M):
          </note>
          <u who="unknown" xml:id="i-0a1b8b8b905dff4f-0">
            <seg>
              Men det var )
            </seg>
          </u>
          <note>
            (FÖRSTE VICE TALMANNEN: Vi fortsätter att låta Urban Ahlin tala.)
          </note>
          <note>
            Ja, talmannen var tvungen att gå in med detta. Det är kul att
            få det till protokollet att utrikesministern talar från golvet.
            Han är frustrerad över att hans europeiska parti har bjudit in
            Ben Ali till samarbete så sent som förra sommaren.
          </note>
          <note>
            Jag vill säga några ord om den olösta konflikten i Mellanöstern.
            Det är en frusen konflikt, kan man säga. Det är väsentligt att
            vi ökar trycket från svensk sida och gör oss beredda att erkänna
            Palestina som en stat. Det är väsentligt att sända en signal till
            Israel att det är slut med bosättningar. Det är nämligen svårt
            att ha bosättningar i en annan stat än sin egen. Det är viktigt
            att vi är på tå även i den här frågan så att när förutsättningarna
            föreligger ska Sverige vara bland de länder som är snabbast att
            erkänna den palestinska staten.
          </note>
          <note>
            Tack för en god debatt!
          </note>
          <note type="speaker">
            Anf. 17 BODIL CEBALLOS (MP):
          </note>
          <note>
            Fru talman! 20 minuter är inte mycket för att utveckla ett partis
            utrikespolitik. Jag har två kolleger som kommer att tala efter
            mig i den utrikespolitiska debatten. Jag har inte sagt någonting
            om millenniemålen, och jag har inte heller sagt någonting om Afghanistan.
            Men Peter Rådberg och Valter Mutt kommer att ta upp det när de
            kommer upp i talarstolen.
          </note>
          <note>
            Jag vill sammanfatta med att säga att det faktiskt är dags med
            mer moral i politiken. Det är dags att ta ansvar för att garantera
            att kommande generationer också har en planet att leva på i framtiden.
            Det är dags att ta ansvar på det sättet i stället för att bara
            göra politiska överväganden baserade på egenintresse och på gamla
            säkerhetspolitiska teorier och maktförhållanden. Hur andra länders
            medborgare har det i sina hemländer är precis lika viktigt för
            oss som att göra säkerhetspolitiska analyser av hur starka deras
            militärer och diktatorer är.
          </note>
          <note>
            Den här vågen av icke-våldsrevolutioner visar tydligt att ett
            lands stabilitet inte ligger i hur många stridsvagnar de har utan
            i hur nöjda med sin tillvaro medborgarna känner sig. Fred kan
            inte vinnas med hjälp av krig. Klimatet kan inte räddas med hjälp
            av en utveckling baserad på fossila bränslen.
          </note>
          <note>
            Sveriges utrikespolitiska röst måste fortfarande av många skäl
            vara reaktiv, men det betyder inte att den inte kan vara konstruktiv.
            Det är viktigt att vi låter våra ord och handlingar tala samma
            språk och motsvara det som vi står för här i landet. Vapenexport,
            orättvisa handelsavtal, inhumana utvisningar och passivt stöd
            till militäralliansen Nato rimmar illa med vår profil där vi förespråkar
            mänskliga rättigheter, demokrati och militär alliansfrihet.
          </note>
          <note>
            Sveriges politik för global utveckling innebär att alla politikområden
            ska dra åt samma håll. Att sälja vapen och övervakningssystem
            till diktaturer och att skicka människor tillbaka till förtryck
            går inte ihop med fagert tal om värnandet om mänskliga rättigheter.
          </note>
          <note type="speaker">
            Anf. 18 SVEN-OLOF SÄLLSTRÖM (SD):
          </note>
          <note>
            Fru talman! Jag tycker att det är synd att Urban Ahlin inte passar
            på att förklara om Socialdemokraterna delar eller inte delar värdegrunden
            med sina kamrater i Socialistinternationalen, bland annat Elfenbenskustens
            president som vägrar lämna över och respektera demokratiska val.
          </note>
          <note>
            Sverigedemokraterna är ett Sverigevänligt parti. Vi ställer oss
            bakom tanken att Sveriges folk, liksom alla världens folk, har
            rätt till frihet och självbestämmande. Vi sverigedemokrater vill
            se en självständig nationalstat som tillsammans med andra nationalstater
            samarbetar för en bättre värld, en bättre gemensam framtid.
          </note>
          <note>
            På många sätt har svensk utrikespolitik under en längre tid gått
            i helt fel riktning. Sverige är inte längre självständigt. Sverige
            är inte längre alliansfritt. Vi för ej längre vår egen talan i
            utrikes- och säkerhetspolitiken, utan allt samordnas under ledning
            av Lady Ashton, om någon till äventyrs vet vem hon är.
          </note>
          <note>
            Sanningen är att vad vi säger i denna kammare har mycket lite
            att göra med den utrikespolitik som i praktiken förs i vårt namn
            i vårt ställe. Somliga försöker påskina att EU:s utrikespolitik
            tar intryck från svensk utrikespolitik, att det är vi som lägger
            grunden för EU:s gemensamma utrikes- och säkerhetspolitik. Jag
            vill i det här sammanhanget påpeka att Sveriges inflytande på
            EU:s politik är ungefär en tredjedel så stort som Sverigedemokraternas
            inflytande över den politik som förs i den här kammaren. Större
            är inte Sveriges politiska mandat inom EU.
          </note>
          <note>
            Fru talman! Vi sverigedemokrater kommer till skillnad från en
            majoritet av riksdagens partier att fortsätta att verka för, kommer
            alltid att verka för, att den utrikespolitik som formas i den
            här kammaren till fullo omsätts i praktiken.
          </note>
          <note>
            Sverigedemokraterna är ett Sverigevänligt parti. Vi ställer oss
            bakom tanken att Sveriges folk, liksom alla världens folk, har
            rätt till frihet och självbestämmande.
          </note>
          <note type="speaker">
            Anf. 19 HANS LINDE (V):
          </note>
          <note>
            Fru talman! Vi har sett en sedvanlig utrikespolitisk deklaration.
            Vi har fått lyssna till en sedvanlig utrikespolitisk debatt. Vi
            har fått följa det sedvanliga tuppfäktandet mellan herrarna Ahlin
            och Bildt. Och i sedvanlig ordning har någonstans däremellan majoriteten
            av jordens befolkning glömts bort.
          </note>
          <note>
            I mer än 42 minuter har Carl Bildt stått i talarstolen och talat,
            men majoriteten av jordens befolkning, världens kvinnor, har hittills
            nämnts bara i förbifarten. Varför är det så förtvivlat svårt för
            Sveriges utrikesminister 2011 att prata om kvinnors rättigheter?
            Varför är det så förtvivlat svårt att stå upp för kvinnors rätt
            till sin egen kropp, att våga prata om preventivmedel, att bryta
            tystnaden om mäns våld mot kvinnor?
          </note>
          <note>
            I en utrikespolitisk debatt kan man lyfta fram olika frågor.
            Vi tvingas alla att göra val när vi går in i kammaren för att
            delta i den här debatten. Jag skulle ha kunnat använda varje minut
            av min talartid i dag till att prata om de folkliga upproren i
            Nordafrika, om Israels blockad av Gazaremsan, om den globala upprustningen,
            om misslyckandet med att nå millenniemålen, om de växande klimathoten.
            Men jag valde att prata om kvinnors rättigheter, om kvinnors verklighet
            och vad Sverige skulle kunna göra för att bli en tydlig allierad
            med världens kämpande kvinnor. Och jag gjorde det därför att jag
            ser att världens kvinnor förtjänar en så mycket bättre utrikespolitisk
            debatt än den vi just nu har hört.
          </note>
          <note>
            Världens kvinnor förtjänar ett Sverige som står upp för och för
            en feministisk utrikespolitik, en utrikespolitik som ser förtrycket
            av kvinnor, som vågar bryta tystnaden om förtrycket mot kvinnor
            och som vågar vara en tydlig allierad med de modiga kvinnor som
            organiserar sig i kampen för sina rättigheter världen över.
          </note>
          <note type="speaker">
            Anf. 20 FREDRIK MALM (FP):
          </note>
          <note>
            Fru talman! Det har varit en klargörande debatt. Det gäller det
            som sägs men också det som inte alltid sägs i sådana här debatter.
          </note>
          <note>
            Jag upplever som folkpartist att jag är tämligen ensam om att
            tala om den framtid som vi riskerar att gå till mötes senare under
            detta sekel, när världens ekonomiska supermakt kommer att vara
            en diktatur, nämligen Kina. Vi är duktiga i Sverige på att klaga
            på USA. Jag tror att om vi blickar framåt 304050 år kommer det
            inte att vara några kinesiska trupper som räddar Europa den dagen
            vår kontinent står i brand igen. Det kommer inte nödvändigtvis
            att vara några kinesiska trupper eller kinesiska politiska påtryckningar
            som bidrar till att rädda demokratin i Europa den dagen demokratin
            hotas. Det är viktigt att vi har det här perspektivet klart för
            oss.
          </note>
          <note>
            I närtid finns det ett annat mycket stort säkerhetspolitiskt
            hot, ett hot mot stabilitet och mot frihet i världen, inte minst
            i Mellanösternregionen, och det är det iranska kärntekniska programmet.
            Vi måste kunna enas i Sverige om att tydligt slå fast att Iran
            inte får bli en kärnvapenstat. Detta är ett mycket viktigt besked
            som Sverige behöver ge i tydliga ordalag.
          </note>
          <note>
            Fru talman! Jag noterar att Socialdemokraterna fortsätter att
            krampaktigt hålla sig fast vid detta med Socialistinternationalen.
            Kan ni inte bara medge att det där inte var så bra? Kan man inte
            bara säga, Urban Ahlin, att nej, det här var ett misstag, att
            man lär sig av det nu och går vidare och blickar efter andra partner
            i Mellanösternregionen, i stället för att peka finger och komma
            med den här ajabajasocialismen och säga att ni är lika goda kålsupare
            och så vidare? Det är väl bättre att bara medge att det här inte
            var särskilt bra och säga att nu gör vi om och gör rätt.
          </note>
          <note>
            Tack för en bra debatt, fru talman!
          </note>
          <note type="speaker">
            Anf. 21 KERSTIN LUNDGREN (C):
          </note>
          <note>
            Fru talman! Jag vill understryka det uttalande utrikesministern
            Carl Bildt tidigare gjorde om behovet av en lösning på den gamla
            Mellanösternkonflikten, IsraelPalestina.
          </note>
          <note>
            Jag måste också säga att jag inte är så pessimistisk som Fredrik
            Malm när det gäller utvecklingen för demokratin i världen. Jag
            har inte gett upp hoppet om Kina. Man ser möjligheter över hela
            världen. Det gör dock icke Sverigedemokraterna, fru talman, för
            Sverigedemokraterna verkar vilja stänga både dörrar och fönster
            och för säkerhets skull också ta på sig någonting som gör att
            de inte lyssnar så mycket på vad som händer utanför våra egna
            gränser eller utanför huset. Det är en trist ingång för en bättre
            värld.
          </note>
          <note>
            Människors drömmar om ett bättre liv för sig och sina barn är
            en stark drivkraft till förändring. Det är ett viktigt uppdrag
            för vår utrikespolitik att bidra till att stärka människors handlingsförmåga.
            Det gäller särskilt stödet för att uppnå internationella åtaganden
            om att halvera fattigdomen till 2015. Ett hållbart och effektivt
            bistånd, 1 procent av vår bni för utveckling, men också en friare
            handel är viktiga pusselbitar för att nå målen till 2015.
          </note>
          <note>
            Fru talman! Det har nämnts tidigare i den här debatten, och jag
            vill också understryka det, Afrika som möjligheternas kontinent.
            Vi ser nu den 54:e staten på denna kontinent bildas. Måtte det
            gå fredligt och väl. Det är en kontinent med stora utmaningar
            men stora möjligheter. Vi ser inte minst frågorna om livsmedel
            och klimat som viktiga för utvecklingen av kontinenten och att
            få i gång en marknad och fungerande demokratier.
          </note>
          <note>
            Där, fru talman, vill jag också lyfta in Kina. Kina är ju ett
            av de länder som hela tiden utmanar utmanar värden, utmanar för
            demokrati och frihet, inte minst i Afrika.
          </note>
          <note>
            Fru talman! Låt oss jobba för en fredlig och frihetlig värld
            även i Kina!
          </note>
          <note type="speaker">
            Anf. 22 DÉSIRÉE PETHRUS (KD):
          </note>
          <note>
            Fru talman! En av de grundläggande mänskliga rättigheterna är
            religionsfriheten. Den tillskriver grupper rättigheter att offentligt
            ge uttryck för sin religion.
          </note>
          <note>
            I Iran men också i Egypten har kristna under den senaste tiden
            fått en allt svårare situation. Man kan nu hoppas att det kan
            bli förändringar till det bättre för de här grupperna med start
            i Egypten, där den kristna gruppen kopter diskriminerats under
            lång tid, framför allt i grundlagen. Vi måste se till att alla
            som vill kan utöva sin religion i fred och frihet och utan förtryck
            eller repression.
          </note>
          <note>
            Kvinnor och barn är särskilt utsatta i krig och konflikter. I
            Kongo Kinshasa drabbas dagligen kvinnor och unga flickor av våld
            och våldtäkter som förstör deras men också hela deras familjers
            liv. Det här våldet måste med alla medel bekämpas. Därför är det
            viktigt att vi i dag har tagit upp resolutionerna 1325 och 1820
            och talat om hur de i högre grad måste implementeras i olika konfliktzoner,
            och Sverige ska fortsätta att bidra i det arbetet.
          </note>
          <note>
            Oppositionen fattade i december ett olyckligt beslut om att skära
            ned i budgeten vad avser Regeringskansliet. Det innebär att det
            drabbar Utrikesdepartementet. Det är en felbedömning, som jag
            ser det, av oppositionen som menar att planeringen ska utgå från
            ett anslagssparande. Det är mycket olyckligt. Nu har regeringen
            aviserat att man ska lägga ned ambassaden i Hanoi, och det känns
            som ett väldigt olyckligt beslut. Jag skulle i dag vilja vädja
            till oppositionen att ta sitt förnuft till fånga och börja se
            vad man kan göra för att ändra sitt beslut inför nya budgetförhandlingar.
          </note>
          <note>
            Sverige ska ha ett fortsatt högt bistånd. Och jag är väldigt
            glad för att Sverige jobbar med målsättningen att stärka mänskliga
            rättigheter, demokrati, jämställdhet, klimat och miljö för en
            hållbar utveckling.
          </note>
          <note>
            Vi kristdemokrater tror att Sverige har mycket att bidra med.
            Därför ska vi fortsätta att ha ett stort engagemang men också
            resurser. Sveriges röst i världen behövs även fortsättningsvis.
          </note>
          <note type="speaker">
            Anf. 23 KARIN ENSTRÖM (M):
          </note>
          <note>
            Fru talman! Det är bara genom att samverka med andra som Sverige
            kan bidra till att omvandla risker till möjligheter, hot till
            stabilitet och förtryck till frihet. Den viktigaste plattformen
            för denna samverkan är vårt medlemskap i EU.
          </note>
          <note>
            Instrumenten för den gemensamma utrikes- och säkerhetspolitiken
            förstärks nu på ett avgörande sätt genom införandet av Lissabonfördraget.
            De nya mekanismerna och inte minst den europeiska utrikestjänsten
            börjar nu komma på plats för att kunna ge EU en starkare och tydligare
            röst i världen. Och det är inte bara önskvärt, utan det är faktiskt
            helt nödvändigt eftersom de utrikespolitiska utmaningar som vi
            står inför är många, komplexa och svårförutsägbara. Den främsta
            dessa dagar är naturligtvis utvecklingen i Nordafrika och Mellanöstern
            och framför allt förstås i Egypten. EU ska här, som alltid, vara
            en tydlig röst för demokrati och mänskliga rättigheter.
          </note>
          <note>
            I det här skedet måste EU fortsätta att ha bestämda krav på tydlighet
            när det gäller tidtabellen och metoderna för att kunna etablera
            ett långsiktigt demokratiskt styre i Egypten. Sverige är det land
            i EU-kretsen som under en lång rad av år mycket tydligt, kanske
            tydligast av alla, har fört fram frågorna om mänskliga rättigheter
            och demokrati i kontakterna med Egypten. Vi har lagt fram flera
            konkreta förslag för att stärka demokratin i landet. Med en sådan
            linje som grund kan vi vara en trovärdig partner i dialogen med
            de nya demokratiska krafterna.
          </note>
          <note>
            Detta påminner oss om att demokrati och MR-arbete, som ska genomsyra
            all utrikespolitik, handlar om ett långsiktigt och ibland både
            oglamoröst och obekvämt arbete för att konsekvent och tydligt
            ta strid och stå upp för våra grundläggande värderingar. Detta
            gäller vid varje tillfälle, i varje forum och med varje aktör.
          </note>
          <note>
            EU är inte bara diplomati, gemensamma ståndpunkter och kommunikéer.
            EU kan och ska göra en verklig skillnad. EU är världens största
            biståndsgivare, och Sverige är den största givaren proportionellt
            sett. Vi är i kraft av vår volym och kompetens en stormakt inom
            biståndet. Det ger oss inflytande och unika påverkansmöjligheter
            att effektivisera och reformera EU:s utvecklingspolitik. Denna
            möjlighet ska vi använda för att säkra att EU gör ännu mer nytta
            i verkligheten.
          </note>
          <note>
            EU är också aktivt i ett 20-tal krishanteringsinsatser på tre
            olika kontinenter runt om i världen. Den nordiska stridsgruppen
            står redo att med kort varsel kunna förstärka dessa insatser eller
            genomföra nya.
          </note>
          <note>
            Fru talman! Vi har under debatten uppmärksammats på världens
            skenande militäruppgifter. Faktum är dock att de i Europa under
            de senaste två åren har minskat med nästan 300 miljarder kronor
            som en följd av finanskrisen.
          </note>
          <note>
            Det vore förödande för Europa om minskningen skulle leda till
            en sänkning av ambitionen och förmågan att genomföra gemensamma
            krishanteringsinsatser. Sverige är relativt ensamt om att under
            de senaste åren ha ökat sitt anslag för internationella insatser.
          </note>
          <note>
            Lösningen för Europas del är att hitta ett effektivare samarbete
            på detta område och hitta smartare gemensamma försvarssatsningar.
            Här kan den europeiska försvarsmaterielbyrån spela en viktig roll.
          </note>
          <note>
            Fru talman! Precis som Sverige måste Europa söka samverkan med
            andra länder och andra aktörer. Den transatlantiska länken och
            samarbetet över Atlanten intar en särställning i den internationella
            politiken.
          </note>
          <note>
            Vid sitt toppmöte i Lissabon antog Nato ett nytt strategiskt
            koncept för att bättre balansera resurser och ambitioner i en
            förändrad omvärld. Man sjösatte också ett öppnare, fördjupat och
            individualiserat samarbete med partnerskapsländerna. Sverige är
            ett av dessa partnerskapsländer. Detta kan skapa nya möjligheter
            att utveckla vårt samarbete de närmaste åren.
          </note>
          <note>
            Mötet i Lissabon lade också grund för ett fördjupat samarbete
            mellan Nato och Ryssland på en rad områden. Det är bra för dessa
            parter. Det är också bra för Sverige då det främjar samarbete
            och stabilitet i vårt närområde.
          </note>
          <note>
            Fru talman! Sveriges säkerhet är också kopplad till utvecklingen
            i Afghanistan. År 2010 var det mest krävande året hittills för
            vår insats. Säkerhetsläget i landet försämrades, och tre svenska
            soldater betalade det yttersta priset för detta. Trots dessa svårigheter
            lyckades vi hitta en bred enighet i kammaren för att Sveriges
            engagemang i Afghanistan ska vara starkt och långsiktigt. Denna
            breda enighet i vår utrikes- och säkerhetspolitik är en betydande
            styrka, särskilt när vi utsätts för stora påfrestningar, och den
            ska vi vårda.
          </note>
          <note>
            Om tre år ska afghanerna själva ha tagit över huvudansvaret för
            säkerheten i hela landet. Redan nästa månad ska de första områdena
            pekas ut. Det finns anledning att tro att Sveriges ansvarsområde
            kommer tidigare under treårsperioden än senare. Jag vill i detta
            sammanhang dock varna för en nu-är-det-dags-att-åka-hem-anda.
            Det som händer de närmaste tre åren kommer att definiera utvecklingen
            för resten av framtiden i Afghanistan. Därför måste det bli rätt,
            inte minst för det afghanska folkets skull men också för det internationella
            samfundets skull.
          </note>
          <note>
            Fru talman! Vi har som sagt många stora, komplexa och svårförutsägbara
            utmaningar. Det är bara som en engagerad och drivande partner
            som Sverige kan göra skillnad.
          </note>
          <note type="speaker">
            Anf. 24 CARINA HÄGG (S):
          </note>
          <note>
            Fru talman! Mohamed ElBaradei sade strax innan jag i fredags
            reste till Kairo: Egypten kommer att explodera.
          </note>
          <note>
            Vi var få på planet ned. Vägen till flygplatsen låg öde. Jag
            passerade dåvarande regeringspartiets utbrunna lokaler. Det var
            försatta fönsterrutor och barrikaderade dörrar på hotellet. Anläggningarna
            var tömda på turister.
          </note>
          <note>
            Jag gick ut på ett torg, passerade check points och fick visa
            mitt pass gång på gång. Jag fick ständigt frågan: Varför är du
            här? Är du europé? Jag svarade: Jag är här för att jag stöder
            en demokratisk utveckling. De sade: Ni européer stöder inte vår
            kamp. Ni väntar och ser vad ni ska satsa på. Ni har inte stött
            vårt krav på att Mubarak ska avgå. Då förklarade jag skillnaden
            mellan vår socialdemokratiska uppfattning och regeringarnas.
          </note>
          <note>
            Jag har framfört till den svenska regeringen att den borde ställa
            krav på att Mubarak ska avgå, och på utrikesutskottets besök i
            Bryssel krävde vi en tydligare politik.
          </note>
          <note>
            Den politik som den svenska regeringen har presenterat är att
            man vill att undantagstillståndet i Egypten ska avskaffas, och
            det är inte så djärvt. Lite mer hade jag förväntat mig när det
            öppnades ett fönster. Vi fick en möjlighet att vara tydliga, att
            ställa krav och att stödja en demokratisk utveckling och kräva
            att tortyrepidemin i Egypten skulle upphöra. Men Sveriges regering
            tog inte den möjligheten. Karin Enström tog inte heller denna
            möjlighet här i dag, flera dagar efteråt. Vi hade kunnat se revolutionen
            med militärens stöd i Egypten.
          </note>
          <note>
            Det var fantastiskt att stå på Tahrirtorget när beskedet kom
            om Mubaraks avgång. Jag hörde ropen skalla: Armén och folket är
            ett! Armén och folket tillsammans!
          </note>
          <note>
            Kravet på att Mubarak skulle avgå fortsatte att höras tillsammans
            med jublen över att han verkligen hade avgått.
          </note>
          <note>
            Även om vi har missat en del möjligheter är det viktigt att Europa
            och Sverige nu stöder dem som visade en glädje utan gränser över
            att det demokratiska arbetet hade segrat. Det var inte en intervention
            utifrån. Det var inte de militära islamisterna som protesterade.
            Det var folket tillsammans. Det var kristna, kopter, muslimer,
            unga, gamla, funktionshindrade, unga kvinnor och kvinnor och män
            tillsammans. Det var en historisk händelse. Och det var ett historiskt
            misstag att vi från Europa inte stödde det tillräckligt mycket.
          </note>
          <note>
            Jag var glad att jag som socialdemokrat kunde vara där och fullfölja
            vår tradition av att stödja demokratisk utveckling och mänskliga
            rättigheter.
          </note>
          <note>
            När Lena Hjelm-Wallén var utrikesminister startade hon ett euroislamprojekt.
            Därefter inrättade vi Alexandriainstitutet. På punkt efter punkt
            har vi försökt påverka politiken i denna region och också bygga
            upp kunskap.
          </note>
          <note>
            Inom EU finns det instrument. Jag hade förväntat mig att vi skulle
            få se en omprövning av regeringens politik i deklarationen vad
            gäller hur man vill att instrumenten ska användas och hur strukturer
            för samverkan, avtal och ekonomiska resurser ska användas. Jag
            väntade mig också ett krav på att de som bär ansvaret för att
            journalister och privatpersoner angripits och utsatts för våld
            ska ställas inför rätta.
          </note>
          <note>
            Precis som de kvinnor jag mötte vill jag se en sekulär konstitution
            och att de kvinnoorganisationer som varit förbjudna får börja
            verka igen. Jag vill att de får ekonomisk möjlighet att vara med
            i processen när så många andra starka parter träder fram. Kvinnornas
            krav måste lyftas fram. Vi vet att nästan alla kvinnor utsätts
            för misshandel i sina hem. Över 90 procent av de egyptiska kvinnorna
            är könsstympade. Det har endast varit 2 procent kvinnor i parlamentet.
            Vi vill se fler kvinnor och kvinnor med en demokratisk agenda.
            Då krävs att man får stöd ganska snart.
          </note>
          <note>
            Betydelsen av de egyptiska kvinnornas aktiva deltagande i den
            revolution som ägt rum har gett kvinnorna respekt på ett nytt
            sätt både i det egyptiska samhället och långt utanför. Vi ska
            erkänna det, och vi ska stödja de krafterna. De vill själva vara
            med och ta ansvar för att forma det egyptiska samhället. De är
            viktiga för att vi ska få ett demokratiskt samhälle som respekterar
            mänskliga rättigheter, inte minst kvinnors rättigheter. De vill
            ha samverkan och stöd. Det tycker jag att de ska få utan dröjsmål.
            Jag har inte fått svar på de frågorna i den här debatten.
          </note>
          <note>
            Egyptens folk vet hur man störtar en diktator. Det har inspirerat
            andra länder i regionen. Det uppror som väller fram över Nordafrika
            började i Tunisien. Vi ser det i Algeriet och Bahrain. Vi ser
            i dag demonstrationer i Libyen. Vi ser det med kraft i Iran. Det
            kommer att vara stöddemonstrationer här i dag.
          </note>
          <note>
            Jag tror att det är oerhört viktigt att vi inte bara är en röst
            utan vet vad den rösten ska säga. Det är viktigt att vi utan vidare
            dröjsmål stöder de demokratiska krafterna, inte minst kvinnorörelserna
            i Egypten och Nordafrika.
          </note>
          <note type="speaker">
            Anf. 25 CHRISTIAN HOLM (M) replik:
          </note>
          <note>
            Fru talman! Carina Hägg bekräftar i sitt inlägg det uppenbara:
            Det är skillnad på regeringens politik och Socialdemokraternas.
            Det är vi glada för.
          </note>
          <note>
            Den svenska regeringen har inga band med Mubarakregimen. Den
            svenska regeringen har inga band med Ben Ali och hans parti i
            Tunisien. Den svenska regeringen har inga band med Gbagbo och
            hans parti i Elfenbenskusten. Listan med namn och historia kan
            göras lång. Vi har konsekvent ställt krav på mänskliga rättigheter
            och demokrati, och vi har ställt krav på fria val. Det kommer
            vi att fortsätta att göra.
          </note>
          <note>
            Carina Hägg berättade att hon var på plats i Egypten. Träffade
            Carina Hägg sina partikamrater och framförde sina krav på demokrati,
            fria val och Mubaraks avgång?
          </note>
          <note type="speaker">
            Anf. 26 CARINA HÄGG (S) replik:
          </note>
          <note>
            Fru talman! De personer och partier som utpekas har jag aldrig
            haft beröring med. Jag har aldrig umgåtts med dem och har heller
            inte för avsikt att göra det mer än på så sätt att det i de sammanhang
            där man träffar parlamentariker kan finnas någon från de partierna.
          </note>
          <note>
            Det som jag har verkat för och det som jag känner igen från mitt
            partis verksamhet är att vi har stött de demokratiska krafterna.
            Vi har verkat för att de ska vara fria och att de organisationer
            som är förbjudna ska få återinföras. Vi har verkat för fria och
            rättvisa val och för att man inte ska vara förtryckt om man jobbar
            som journalist eller om man som enskild vill höja sin röst. Det
            är vad jag känner igen från det arbete som jag har bedrivit.
          </note>
          <note>
            Jag skulle kunna räkna upp en lång rad tillfällen då jag har
            sett exempelvis moderata företrädare stå vid diktaturers eller
            antidemokraters sida som en del av deras valkampanjer, men jag
            har avstått från det eftersom jag kan skilja på vad som finns
            i er international och vad som finns i ert eget partiprogram.
          </note>
          <note>
            Jag var där för att Socialdemokraterna av tradition stöder demokratiskt
            arbete. Vi är reformister och har efterfrågat en tydligare politik.
            Det har inte alltid varit möjligt.
          </note>
          <note type="speaker">
            Anf. 27 CHRISTIAN HOLM (M) replik:
          </note>
          <note>
            Fru talman! Jag tackar Carina för svaret. Jag ska inte beskylla
            Carina för att inte vilja ha fria val eller demokrati eller för
            att inte vilja infria mänskliga rättigheter. Däremot vänder jag
            mig mot att Carina säger att jag skulle stå vid vissa diktatorers
            sida. Jag kan inte nämna en enda, men om det skulle vara så hoppas
            jag att Carina skäller ut mig.
          </note>
          <note>
            Vi befinner oss i någon form av politiska miljöer som innebär
            att vi är i gemenskaper i Europaparlamentet och internationellt
            i olika grupper. Socialdemokraterna är med i Socialistinternationalen.
            Socialistinternationalen har år efter år valt in ganska tvivelaktiga
            partier i församlingarna. Man gjorde det på 70-talet, på 80-talet
            och på 90-talet och man gör det än i dag. Vad kommer Carina Hägg
            att göra för att motverka detta, om det nu är så att man står
            upp för fria mänskliga rättigheter?
          </note>
          <note type="speaker">
            Anf. 28 CARINA HÄGG (S) replik:
          </note>
          <note>
            Fru talman! Christian Holm försöker intensivt flytta blicken
            från det faktum att den moderatledda regeringen missade en historisk
            möjlighet att stötta en demokratisk utveckling i Nordafrika. Det
            är ett faktum. Vi har krävt att regeringen skulle kräva Mubaraks
            avgång och fria och rättvisa val samt att man fritt skulle få
            demokratisera och bilda organisationer. Man skulle kräva att de
            som begått övergrepp skulle ställas inför rätta. På punkt efter
            punkt väntar man. Man har till och med varit stolt över att man
            har väntat och sett.
          </note>
          <note>
            Människorna på Tahrirtorget sade: Våra unga hade inte behövt
            dö. Våra unga hade inte behövt skadas. Om regeringarna i Västeuropa
            hade stött oss hade Mubarak tvingats lämna. Ni har hållit regimerna
            under armarna, men ni har inte stött oss.
          </note>
          <note>
            De var mycket klara på den punkten. De säger att de kommer att
            söka samverkan med både Västeuropa och USA, men det blir på andra
            villkor. Stöd oss nu på det sätt vi vill, säger de. Glöm inte
            att detta också var en seger över det som var en ursäkt för att
            inte stödja demokraterna islamisterna. Det var en seger också
            över dem på Tahrirtorget.
          </note>
          <note type="speaker">
            Anf. 29 KERSTIN LUNDGREN (C) replik:
          </note>
          <note>
            Fru talman! Vi är flera som kan ha synpunkter på den tydlighet
            som funnits från EU:s sida när det gäller Mubaraks roll under
            de senaste veckorna. Jag är glad att man ändå har varit tydlig
            under resans gång när det gäller stöd till kvinnor och kvinnors
            möjligheter i Egypten. Jag har själv jobbat i Svenska institutet
            i Alexandria med de frågorna.
          </note>
          <note>
            Jag är förvånad över att Carina Hägg gör sig till talesperson
            för revolten på Tahrirtorget, men inte har tagit reda på vad Sverige
            har gjort dessförinnan för att stödja fria och allmänna val och
            kritisera bristen på demokrati.
          </note>
          <note>
            Fru talman! Det räcker väl inte att ställa sig på torget när
            allt har hänt?
          </note>
          <note type="speaker">
            Anf. 30 CARINA HÄGG (S) replik:
          </note>
          <note>
            Fru talman! Jag stod på torget när det hände. Det betyder inte
            att jag inte har varit med i processen. Jag kommer ihåg vilka
            krav vi socialdemokrater ställde också under det förra EU-ordförandeskapet
            och vad vi fick igenom när det gällde att jobba med mänskliga
            rättigheter. Vi har en lång historia när det gäller att försöka
            lyfta fram arbetet med mänskliga rättigheter i den här regionen.
            Vi har inte nått ända fram, men vi har försökt. Jag har inte sett
            den ambitionen från den nuvarande regeringen. Man tog inte vara
            på den historiska möjligheten. Jag är medveten om att det är en
            lång resa kvar.
          </note>
          <note>
            I måndags, innan jag åkte hem, gick jag ut på torget en sista
            gång. Jag ville tala med de demonstranter som var kvar. Jag ville
            höra vilka krav de hade, vilken oro de kände och vilka förväntningar
            de hade för framtiden. Det var när militärpolisen hade kommit.
            De stod i en ring, militärerna stod bakom och jag kom inte fram.
            Jag frågade: På vilka grunder släpper ni inte fram mig för att
            tala med fredliga demonstranter? Jag fick inget svar. Jag försökte
            gång på gång, men blev hindrad. Jag ser varningstecknen. Jag ser
            att det finns frågetecken. Jag hoppas att vi framdeles kan jobba
            mer tillsammans. Det är ett historiskt misstag att regeringen
            och EU inte har tagit vara på möjligheten.
          </note>
          <note type="speaker">
            Anf. 31 KERSTIN LUNDGREN (C) replik:
          </note>
          <note>
            Fru talman! Av inlägget i FN:s generalförsamling i höstas framgår
            mycket tydligt den kritik som Sveriges utrikesminister riktade
            mot ett antal länder för brist på mänskliga rättigheter. När det
            gäller valen till parlamentet i Egypten i höstas var vi mycket
            tydliga med att det inte var ett exempel på vad vi menar med fria
            och allmänna val, utan snarare tvärtom.
          </note>
          <note>
            Var gärna kritisk när det gäller Mubarak och hur vi agerade under
            hans sista veckor. Men var också öppen och se den insats som vi
            har gjort och är beredda att göra för att stödja utvecklingen
            mot fria och allmänna val. Det är nu som detta jobb får möjlighet
            att komma till stånd. Då måste vi vara där. Detta löser man inte
            med ett besök på torget. Även om det var aldrig så intressant
            för Carina Hägg att vara på Tahrirtorget är det nu som det stora
            jobbet väntar med att klara allmänna och fria val.
          </note>
          <note type="speaker">
            Anf. 32 CARINA HÄGG (S) replik:
          </note>
          <note>
            Fru talman! Jag frågade i förra veckan regeringens företrädare
            vad man har för budskap att skicka med Catherine Ashton som skulle
            åka till Kairo denna vecka. Skulle Ashton ha regeringens stöd
            för att skaka hand med Mubarak? Nu slapp man svara på den frågan
            eftersom han inte finns kvar i denna position. Men regeringen
            hade så sent som i torsdags förra veckan inte ens en uppfattning
            om Catherine Ashton skulle åka till Kairo och skaka hand med Mubarak.
            Det tycker jag visar med vilken röst Sveriges regering i dag talar
            och med vilken röst man talar med stöd av Kerstin Lundgren från
            Centerpartiet här.
          </note>
          <note type="speaker">
            Anf. 33 VALTER MUTT (MP):
          </note>
          <note>
            Fru talman! Världens stats- och regeringschefer antog vid FN:s
            millennietoppmöte år 2000 ett högtidligt löfte om att åstadkomma
            halverad världsfattigdom fram till år 2015. Nu när två tredjedelar
            av denna tid har förflutit ser vi att en mycket högre växel måste
            till om de åtta konkreta millenniemålen ska hinna förverkligas.
          </note>
          <note>
            Om världens fattiga och hungrande kunde ta gestalt i form av
            konkurshotade storbanker skulle med all sannolikhet hundratals
            miljarder dollar snabbt ställas till deras förfogande. Varje dag
            dör 30 000 medmänniskor på grund av svält och svältrelaterad sjukdom.
            Att dessa människor på väg mot den yttersta konkursen inte får
            tillnärmelsevis samma stöd som krisande kreditinstitut utgör ett
            mått på vår tids oerhörda moraliska underskott.
          </note>
          <note>
            I världshistoriens rikaste samhällen anser vi oss inte ha råd
            med solidaritet med de allra mest utsatta. Däremot har vi i de
            rika länderna råd att lägga sammantaget tusentals miljarder kronor
            på upprustning. För varje krona som den industrialiserade världen
            lägger på bistånd satsas 15 kronor på militära ändamål.
          </note>
          <note>
            Utrikesministern slår fast att USA är EU:s främsta strategiska
            partner och förespråkar ett nära transatlantiskt samarbete på
            alla områden. När biståndsfrågor diskuteras inom ramen för detta
            samarbete får vi hoppas att vår utrikesminister reser ragg och
            blir till den medium-sized dog som den amerikanska diplomatin
            betecknat honom som. Det är nämligen hög tid att någon förklarar
            för USA det ohållbara i att landet lägger bara en dryg tiondels
            procent av sin bnp på bistånd.
          </note>
          <note>
            När det gäller biståndsnivåer förtjänar det än en gång att framhållas
            att det svenska enprocentsmålet fortlöpande urholkas av att en
            växande andel går till finansiering av ambassader och annat utanför
            den egentliga biståndsverksamheten. Vi behöver också fundera på
            nya innovativa sätt att finansiera global utveckling, och det
            är djupt beklagligt att regeringen ställer sig vid sidan av den
            växande internationella debatten kring skatt på sådant som finansiella
            transaktioner, däribland Tobinskatt.
          </note>
          <note>
            Fru talman! Bistånd handlar givetvis inte bara om kvantitet utan
            även i hög grad om kvalitet, om att hitta samverkansformer som
            ger maximal effekt. Här öppnar vår tids nätbaserade kommunikation
            helt nya möjligheter för informationsutbyte vid sidan av utnämnda
            och självutnämnda hierarkier. Allt fler svenska kommuner ingår,
            med hjälp av medel från Sida, kommunala partnerskap med kommuner
            i syd, och det är positivt att SKL, Sveriges Kommuner och Landsting,
            etablerat ett internationellt centrum för lokal demokrati.
          </note>
          <note>
            I Nederländerna har man kommunaliserat några procent av den tidigare
            statliga biståndsbudgeten och på så vis möjliggjort för medborgarinitiativ
            och yrkesgrupper i nord och syd att samarbeta kring konkreta projekt.
          </note>
          <note>
            Det gamla toppstyrda och alltför ofta vi-vet-bäst-präglade biståndet
            håller här på att lämna plats för mellanfolkligt samarbete i ögonhöjd
            och där kunskapsutbytet är ömsesidigt.
          </note>
          <note>
            Ett aldrig så effektivt och folkligt förankrat bistånd förslår
            emellertid inte långt om handelspolitik och andra politikområden
            med bäring på fattigdomsbekämpning och mänskliga rättigheter genomsyras
            av en logik som motverkar ökad global rättvisa. Det var just denna
            insikt som ledde fram till att riksdagen i stor enighet år 2003
            antog politik för global utveckling, PGU. Det är dags att nu äntligen
            få till stånd den självständiga utvärderingsfunktion av politik
            för global utveckling, med avseende på konsekvens och effektivitet,
            som riksdagen utlovade i samband med 2003 års beslut. En möjlighet
            vore att utöka mandatet för Sadev, det statliga institutet för
            utvärdering av internationellt utvecklingssamarbete. En given
            uppgift för en sådan utvärderande myndighet vore att granska i
            vilken utsträckning våra exportbefrämjande organ Exportkreditnämnden,
            Svensk Exportkredit och Exportrådet säkerställer att den verksamhet
            man stöder främjar mänskliga rättigheter och utgår från fattiga
            människors perspektiv. Denna och flera andra tankeväckande idéer
            förs fram i en färsk rapport från Amnesty och Diakonia med titeln
            Export till priset av mänskliga rättigheter? som jag hoppas får
            många läsare såväl här i riksdagen som runt om i vårt land.
          </note>
          <note>
            Nya former av understatligt mellanfolkligt samarbete är inte
            någonting som inskränker sig till biståndspolitikens område, utan
            vi ser nu hur folkrörelser, kommuner och regioner söker kontakt
            med varandra tvärs över nations- och världsdelsgränser och hur
            ett globalt civilsamhälle växer fram. Sedan några år finns en
            världsorganisation för jordens kommuner United Cities and Local
            Governments som utgör en sorts förenta kommunerna och som har
            fått observatörsstatus inom FN-systemet. Alla kontinenter utom
            Antarktis består av kommuner, och det interkommunala samarbetet
            rymmer en betydande potential när det gäller att här och nu utveckla
            sådant som lokala livsmedelssystem, kollektivtrafik och förnybar
            energi.
          </note>
          <note>
            Fru talman! Om detta och en lång rad andra spännande företeelser
            nere i den glokala värld som ligger i djup medieskugga, men som
            likväl finns, står tyvärr inget att läsa i regeringens utrikesdeklaration.
            Noterbart är också att en hel kontinent uppenbarligen inte platsar
            i Carl Bildts värld. Det hade varit önskvärt om ordet Europa åtminstone
            en enda gång hade fått lämna plats för ordet Latinamerika.
          </note>
          <note>
            I detta anförande instämde Peter Rådberg (MP) och Jonas Sjöstedt
            (V).
          </note>
          <note type="speaker">
            Anf. 34 CHRISTER WINBÄCK (FP):
          </note>
          <note>
            Fru talman! Utrikesministern nämnde i sitt tal att Sverige behövs
            i Europa.
          </note>
          <note>
            Även i Norden behövs Sverige genom det samarbete vi har i Nordiska
            rådet, en organisation som på ett bra sätt kan komplettera de
            nordiska frågorna också i det Europeiska samarbetet.
          </note>
          <note>
            Det höjs ibland röster för att det nordiska samarbetet i dess
            nuvarande form har spelat ut sin roll. Låt mig försäkra att så
            inte är fallet. Jag var tidigare i år på ett möte mellan de nordiska
            ländernas parlamentariska delegationer i Helsingfors. Miljö, gränshinder
            och hållbart fiske var bara några av de frågor som diskuterades
            och behandlades. Diskussionernas vågor gick stundvis höga, men
            förståelse skapades efter hand för de olika positionerna. Sverige
            och det nordiska samarbetet har därigenom en viktig roll att spela
            också i EU.
          </note>
          <note>
            På andra håll inom Europeiska unionen startas det mer lokala
            och regionala initiativ för att komplettera och förstärka den
            aktuella regionens ställning i EU-samarbetet. Låt oss stärka vår
            del av det samarbetet.
          </note>
          <note>
            Jag tycker också att det är viktigt att betona att Sverige behövs
            i världen också som en egen nation, inte endast genom EU-samarbetet,
            inte minst genom sitt engagemang kring bistånd, frågor om mänskliga
            rättigheter med mera.
          </note>
          <note>
            Genom EU har vi en stark röst, men vi ska inte glömma att Sverige
            har en hög trovärdighet i många av dessa frågor som egen nation
            och därmed har möjligheter att agera som enskild nation gentemot
            många länder.
          </note>
          <note>
            Låt mig också nämna Latinamerika som ett av mina intresseområden,
            vilket efterlystes från talarstolen alldeles nyss.
          </note>
          <note>
            Vi hade för någon vecka sedan ett seminarium här i riksdagen
            där Mexikos ambassadör i Stockholm gav en utmärkt inblick i de
            frågor som är aktuella i hennes land men också i de utvecklingsmöjligheter
            som finns mellan våra länder. Det gäller inte bara Mexiko utan
            många av de latinamerikanska länderna där man nu kan se positiva
            tecken. Jag kan nämna Chile, Colombia och andra länder.
          </note>
          <note>
            Vi tjänar alla på ett ömsesidigt utbyte mellan länderna i handel
            och annat. Frihandel är en av de saker vi tycker är viktiga. Men
            det handlar inte om att genom subsidier dumpa marknaden för enskilda
            produkter eller enskilda regioner, utan om att varsamt kontrollera
            och pröva enskilda marknader så att vi genom vår handel inte slår
            ut eller försvårar för länder eller regioner där vi i stället
            skulle ha behövt gå in med biståndsinsatser. Där får ett agerande
            med subsidier motsatt effekt.
          </note>
          <note>
            Vi kunde häromdagen läsa ett uttalande av världsbankschefen Zoellick
            om stigande matpriser som har gjort många människor i utvecklingsländer
            fattiga. Tiotals miljoner hotas runt om i världen. Det är någonting
            vi måste se till att se upp med och försöka bromsa.
          </note>
          <note>
            När jag nämner biståndet känner jag mig stolt över att vårt enprocentsmål
            upprätthålls. Men vi måste också se till att detta bistånd används
            på ett rättfärdigt sätt och att mänskliga rättigheter och demokrati
            är ledord där vi är involverade i biståndsarbete. Kvalitet och
            uppföljning ska vara viktiga parametrar i det arbetet, och fokus
            måste ligga på mål och resultat. Men Sverige ska också stå som
            en garant i EU för att fler länder ska uppnå detta mål.
          </note>
          <note>
            Utrikesministern nämnde hotet från kärnvapen. Låt mig då också
            påminna om handeldvapen och andra mindre vapen. Hans Blix, tidigare
            utrikesminister och engagerad i kärnvapenfrågorna sedan många
            år, bland annat genom sitt ordförandeskap i IAEA och sedermera
            i Unmovic, deltog häromveckan i ett seminarium i riksdagen om
            kärnvapen. Han sade det jag brukar säga att dessa vapen är de
            riktiga massförstörelsevapnen som dödar runt en halv miljon människor
            varje år.
          </note>
          <note>
            I detta arbete finns många parlamentariker inte bara här i Sveriges
            riksdag, utan också i andra parlament, organiserade i globala
            nätverk. Det handlar om att få så många länder som möjligt att
            anpassa sin lagstiftning och att ta kontroll för att få kommandot
            över den okontrollerade spridningen av små och lätta vapen.
          </note>
          <note>
            Fru talman! Låt mig till sist säga några ord om de flyktingströmmar
            som går nu, främst från Nordafrika till EU:s södra delar. Vi kunde
            i går läsa i en av våra morgontidningar om flyktingar som dödats
            när deras båt sänkts av tunisisk kustbevakning. Många rapporter
            kommer om överfyllda rangliga båtar som kapsejsar när de försöker
            ta sig till tryggheten. Det är inte acceptabelt. Vi måste på olika
            sätt bistå dem som svävar i livsfara under sin flykt och söker
            trygghet.
          </note>
          <note>
            Jag har tagit upp frågan många gånger i denna kammare. Jag vet
            att EU arbetar intensivt med den. Jag vet att Sverige har uttalat
            krav på att man på ett humanitärt och rättssäkert sätt ska hantera
            dessa flyktingströmmar. Men vi måste öka våra ansträngningar så
            att inte människor dör under fasanfulla förhållanden på sin väg
            till frihet och trygghet.
          </note>
          <note type="speaker">
            Anf. 35 JONAS SJÖSTEDT (V):
          </note>
          <note>
            Fru talman! Kolleger! Det sveper en våg av revolter genom norra
            Afrika och Mellanöstern. Kraven på demokrati och social rättvisa
            höjs. I Tunisien och Egypten har diktatorerna redan tvingats bort.
            I Jemen tvingas de styrande till eftergifter under tryck från
            massorna på gatan. I Iran, Syrien, Algeriet och Sudan görs modiga
            försök att samla folk för demokratisk förändring.
          </note>
          <note>
            Vi har all anledning att glädjas över detta massiva folkliga
            uppror där huvudkraven är demokrati och rättvisa. Även om problemen
            är många och osäkerheten stor inför framtiden ligger vår sympati
            med självklarhet hos de modiga som kräver förändring.
          </note>
          <note>
            För Europeiska unionen och Sverige finns det anledning till eftertanke
            och självkritik. Flera av de diktatorer som nu tvingas bort har
            varit västs och EU:s skyddslingar. Det är först samma dygn som
            diktatorerna lämnar makten som EU tydligt uttalar sig för att
            de måste försvinna. Tunisiens tidigare president Ben Ali var en
            av Frankrikes och EU:s förtrogna. Mubarak var en av USA:s närmaste
            allierade. Kritiken mot dem mot förtryck om brott mot mänskliga
            rättigheter i deras länder har under många år varit beskedlig.
            Relationerna har varit alltför varma.
          </note>
          <note>
            Detta visar svagheten i EU:s utrikespolitik. Det är till stor
            del franska politiska och ekonomiska intressen som har tillåtits
            styra EU:s politik gentemot länder som Tunisien och Marocko. Diktatorn
            Ben Ali var en välsedd gäst i Paris. Sverige har varit passivt
            och tyst och knappt drivit någon annan politik än Europeiska unionens
            i regionen. I dag kan vi se hur det skadar vår trovärdighet.
          </note>
          <note>
            I EU dominerar de stora medlemsländerna inom utrikespolitiken.
            Medan Sverige lojalt följer EU-linjen går de stora länderna sin
            egen väg och driver sin egen politik på utrikesområdet när det
            passar dem. Framväxten av EU:s gemensamma utrikespolitik innebär
            att vår röst i världssamfundet blir allt tystare.
          </note>
          <note>
            Vad lär vi av detta? Vad lär vi exempelvis i fallet Västsahara,
            där EU de facto håller ockupationsmakten Marocko under armarna?
            Vi har tillåtit Marocko att förhala fredsprocessen och en folkomröstning
            om Västsaharas framtid i årtionden. När Marocko med stor brutalitet
            krossade fredliga protester i Laayoune i november förra året var
            Sveriges utrikesminister helt tyst. Lika tyst är Utrikesdepartementet
            när svenska journalister, parlamentariker eller demokratiaktivister
            skickas ut ur eller förhindras inresa i det ockuperade Västsahara.
          </note>
          <note>
            Är det inte dags att lära läxan av Tunisien och Egypten och börja
            höja rösten mot förtrycket i Marocko och landets ockupation av
            Västsahara? Regeringen kan börja med att stoppa förlängningen
            av EU:s skandalösa fiskeavtal med Marocko. Det är ett avtal där
            vi betalar för att plundra de ockuperades naturresurser. Detsamma
            gäller det nya jordbruksavtalet mellan EU och Marocko, som inte
            undantar de ockuperade områdena.
          </note>
          <note>
            Fru talman! Det är en glädje att se den revolt för demokrati
            som nu utvecklas. Men alla verkar inte vara lika glada. När man
            lyssnar på Sverigedemokraterna, som tyvärr har lämnat denna kammare
            och debatten, verkar de mest vara bekymrade när folket på gatan
            i arabvärlden kräver demokrati, frihet och rättvisa. I deras stereotypa
            och fördomsfulla världsbild verkar inte tanken vara möjlig att
            man även i arabvärlden vill ha demokrati och frihet. I sin rädsla
            för islamism verkar de nästan föredra diktatorerna.
          </note>
          <note>
            Men det är just de korrupta diktatorerna som har varit den militanta
            islamismens själva grogrund och tacksamma fiender. Den revolt
            som vi nu ser har flera drivkrafter, men i huvudsak är den sekulär
            och demokratisk. I Egypten och Tunisien har fackföreningar och
            arbetarorganisering spelat avgörande roller. Kristna och muslimer,
            kvinnor och män, demonstrerar tillsammans för demokrati på gatorna
            i Alexandria och Kairo.
          </note>
          <note>
            I det här läget verkar de främlingsfientliga i detta hus mest
            vara bekymrade över utvecklingen. De verkar tro att detta är ett
            antal nya Iran som ska växa fram. Men sanningen är att härskarna
            i Iran fruktar det som nu sker därför att det snart kan vara deras
            tur att falla när den demokratiska revolten sveper vidare.
          </note>
          <note>
            Visst finns det risker. Men dem kan vi aldrig möta genom att
            förneka andra demokrati och frihet. Det är just det som Sverigedemokraterna
            gör. Deras internationellt ansvarige har valt att åka med andra
            högerextrema partier till israeliska bosättningar på Västbanken
            för att uttrycka sitt stöd för Israels ockupation av det palestinska
            folket. Det visar hur fel islamofobin och främlingsfientligheten
            kan leda också inom utrikespolitiken.
          </note>
          <note>
            Fru talman! Vi lever i en hoppfull tid. Men om Sverige vill ge
            ett genuint och eget bidrag till det som sker krävs det mer än
            anpasslighet till den europeiska unionen och till USA. Det krävs
            en självständig och aktiv utrikespolitik som tar ställning för
            frihet och demokrati oavsett vad som sägs i Bryssel och i Washington.
          </note>
          <note>
            I detta anförande instämde Peter Rådberg (MP).
          </note>
          <note type="speaker">
            Anf. 36 ROBERT HALEF (KD):
          </note>
          <note>
            Fru talman! Vi har samlats här i dag för att debattera Sveriges
            utrikespolitik. I dessa dagar är Nordafrika den region i världen
            som det är störst uppmärksamhet på. Utvecklingen i regionen kommer
            med all sannolikhet att dominera den politiska debatten framöver.
          </note>
          <note>
            De senaste veckorna har vi med en blandning av hopp och oro följt
            den dramatiska utvecklingen i Egypten och i Tunisien. I Tunisien
            föll regimen snabbt, men i Egypten stod det länge oklart vad som
            skulle hända. Till slut gav Mubarak upp och lämnade Egypten.
          </note>
          <note>
            Revolutionerna i Egypten och i Tunisien är en seger för folket.
            Symbolerna för förtrycket, Mubarak och Ben Ali, har tvingats lämna
            ifrån sig makten. Vi får hoppas att detta är början på befrielsen
            och leder bort från maktfullkomlighet och korrupta diktaturer
            i regionen.
          </note>
          <note>
            Folkets strävan efter demokrati behöver all hjälp och allt stöd
            från EU och Sverige. Länderna i Nordafrika behöver vårt stöd och
            vår hjälp för att förverkliga förväntningar på frihet och demokrati,
            mänskliga rättigheter, skydd av minoriteter och sist men inte
            minst religionsfrihet.
          </note>
          <note>
            Den kristna minoriteten, kopterna som är ca 10 procent av befolkningen,
            har haft begränsade rättigheter och har diskriminerats på grund
            av sin kristna tro. I ett demokratiskt Egypten skulle även denna
            ursprungsbefolkning inkluderas som fullvärdiga medborgare och
            kunna bidra till den gemensamma samhällsutvecklingen.
          </note>
          <note>
            Västvärlden får inte vända frihetskämparna ryggen och låta diktaturer
            använda militär för att slå ned människors drömmar om frihet och
            demokrati där flera olika politiska partier tillåts och där folkvalda
            ledare styr och leder samhället.
          </note>
          <note>
            Fru talman! Militären har tagit över makten i Egypten för att
            stabilisera läget, sägs det. Det är viktigt att de internationella
            påtryckningarna från EU, FN och USA inte upphör så att inte militären
            ser detta som en möjlighet till en statskupp på obestämd tid.
          </note>
          <note>
            Rättvisa och fria val är grunden till en stabil samhällsutveckling
            med demokrati för alla invånare som bor och verkar i landet. Med
            demokrati i Egypten och Tunisien blir situationen stabilare i
            regionen, och det kommer att bidra till en mer varaktig fred i
            Mellanöstern. Vi får hoppas på en fredlig lösning och en ordnad
            övergång till demokrati.
          </note>
          <note>
            Fru talman! De flesta riksdagspartier vill att Turkiet ska bli
            medlem i EU. Turkiet är kandidat sedan 1999 och har gjort en del
            förändringar i landets konstitution för att anpassa landet till
            EU. Turkiet är långt ifrån de Köpenhamnskriterier som är grunden
            för medlemskap i unionen. Ambitionen om förändringar får inte
            bara bli tomma politiska ord utan måste bli verklighet. Det är
            väsentligt att Turkiet genomför ytterligare konkreta reformer,
            särskilt inom områden som minoritetsrättigheter, yttrandefrihet,
            jämställdhet och rättsväsen.
          </note>
          <note>
            Jag vill nämna ett typiskt exempel på hur rättsväsen, religionsfrihet
            och minoritetsrättigheter inte respekteras i landet i dag. Syrianer
            som har flytt landet på grund av diskriminering får sin egendom
            konfiskerad. Kyrkor och kloster lever under ständigt hot. Ett
            av världens äldsta aktiva kloster med munkar, nunnor och prästutbildning
            från år 397 det är över 1 600 år gammalt heter Sankt Gabriel eller
            Mor Gabriel på syrianska. Under de senaste åren har klostret legat
            i tvist med staten om sin egendom. Staten har väckt åtal mot klostret
            och vill konfiskera en del av egendomen. Jag var personligen närvarande
            vid en avgörande rättegång för cirka ett år sedan. Där beslutade
            tingsrätten att klostret är ägare till marken. Genom högsta domstolen
            har staten ogiltigförklarat tingsrättens dom, och i en ny rättegång
            på en annan ort i landet har det beslutats att en stor del av
            klostrets egendom tillhör staten.
          </note>
          <note>
            Fru talman! Sverige bör i sina bilaterala kontakter med den turkiska
            staten protestera mot dessa övergrepp på minoriteters rättigheter
            och denna brist på respekt för mänskliga fri- och rättigheter.
          </note>
          <note>
            Den politiska situationen i Irak har blivit mer stabil sedan
            den senaste regeringsbildningen. Det pågår fortfarande en maktkamp
            mellan olika religiösa grupper. Dagligen får man höra att det
            exploderar bomber som skördar oskyldiga liv. Självmordsbombare
            terroriserar landets regering och befolkning i syfte att skapa
            oro och instabilitet. Den demokratiska uppbyggnaden av landet
            går sakta men säkert framåt, men den hindras hela tiden av terrorister.
            De kristna minoriteterna har på senare tid blivit måltavlor för
            terrorister som vill skapa ett land med en religion. Attackerna
            har eskalerat. De har inget alternativ av fruktan för livet, och
            de flyr landet.
          </note>
          <note>
            Sverige och EU bör bli mer aktiva och hjälpa till med uppbyggnaden
            av Irak och hjälpa regeringen att öka säkerheten och stabiliteten
            i landet. Den irakiska regeringen bör ta sitt ansvar för att skydda
            den irakiska befolkningen och garantera dess säkerhet. Irakier,
            oavsett etnicitet eller religionstillhörighet, är beroende av
            varandra och har ett gemensamt ansvar för samhällsutvecklingen.
            Med tolerans för varandras olikheter och respekt för religionsfriheten
            får man en varaktig fred och frihet för alla irakier i landet.
          </note>
          <note type="speaker">
            Anf. 37 CARIN RUNESON (S):
          </note>
          <note>
            Fru talman! Jag är alldeles övertygad om att vi de senaste veckorna
            är många som har börjat dagen med att slå på datorn och söka oss
            ut på nätet, läsa en nyhetsflash eller läsa på den traditionella
            text-tv:n för att se om det har hänt någonting någonstans i världen
            under nattens timmar medan vi sovit lugnt och tryggt. Vi har velat
            se om den pågående och historiska frihetskampen i Nordafrika har
            spritt sig till andra länder i regionen eller till Mellanöstern.
          </note>
          <note>
            Ett antal protester och demonstrationer, såväl de spontana som
            de som utlyses och hålls mer eller mindre i strid med vad respektive
            land tillåter, är något av en balansakt. Vi kan bara hålla andan
            och tummarna och hoppas att den demokratiska frigörelseprocess
            som man nu inlett ska kunna genomföras i land efter land utan
            övervåld och blodspillan.
          </note>
          <note>
            Fru talman! Det som hänt de senaste veckorna i Tunisien och Egypten
            är i sanning historia och oerhört viktigt och glädjande för folket
            i respektive land. De får nu äntligen en möjlighet att leva och
            utveckla sig och sitt samhälle under mer demokratiska former.
            Det är bra. Men vi får inte glömma eller tappa bort att vägen
            till demokrati är mycket längre än att en president avgår, att
            ett parlament upplöses eller att man äntligen monterar ned kravallstängsel
            och att livet på ytan ser ut att återgå till någon sorts normal
            tillvaro.
          </note>
          <note>
            Det är nu som vi som redan har förmånen att leva i fria demokratiska
            länder på olika sätt kan visa vårt stöd och vårt engagemang och
            vara uthålliga, precis som Kairoborna var på Tahrirtorget.
          </note>
          <note>
            Fru talman! Nu är det viktigt att Sveriges regering och vår utrikesminister
            visar starkt engagemang för andra länders demokratiseringsprocess.
            Nu är det viktigt att vår biståndsminister ser till att biståndspengarna
            inte minskar eller används till skuldavskrivningar utan används
            till fattigdomsbekämpning och demokratistöd.
          </note>
          <note>
            Demokratistöd är dessutom någonting som vi alla kan bidra med
            och till via våra olika politiska partier. Här handlar det om
            mycket praktiskt jordnära arbete och engagemang. Vi kan skapa
            kontakter, bilda nätverk och se till att även det lilla projektet
            gör nytta och ger kunskap och styrka i en stor värld.
          </note>
          <note>
            Fru talman! På Regeringskansliets hemsida kan man läsa att tre
            områden är särskilt viktiga för en rättvis och hållbar utveckling.
            Det är demokrati och mänskliga rättigheter, jämställdhet och kvinnors
            roll i utvecklingen samt klimat och miljö.
          </note>
          <note>
            Den som engagerar sig i frågor som rör mänskliga rättigheter
            har mycket att ta tag i. Det är helt oundvikligt att inte beröra
            kvinnors och barns situation, vilket flera talare före mig har
            gjort i sina anföranden här i dag. Jag vill också göra det.
          </note>
          <note>
            Med tanke på kvinnornas situation i många av världens länder
            med brist på utbildning och försörjningsmöjligheter, med manligt
            förtryck och förmynderi, med hög förekomst av misshandel, med
            sexuellt utnyttjande och prostitution och, som om inte det räckte,
            med synnerligen inhumana abortlagar i ett stort antal länder är
            det alldeles nödvändigt att kvinnor får ta plats i politiken och
            förstås också i andra opinionsbildande församlingar.
          </note>
          <note>
            När det gäller kvinnors och barns situation och respekten för
            de mänskliga rättigheterna över huvud taget anser vi socialdemokrater
            att det är oerhört viktigt att Sverige på olika sätt, inte minst
            från regeringshåll, bidrar till och verkar för en gynnsam utveckling.
            Och det kan vi göra både som enskilt land och genom EU, fru talman.
          </note>
          <note>
            En förutsättning för demokrati är att vi alla respekterar de
            mänskliga rättigheterna. Därför måste vi alltid stå upp för MR-frågorna
            om och när vi ser att de kränks. Vår röst, Sveriges röst, ska
            vara lika skarp mot oförrätter oavsett om de begås av en stormakt,
            av en diktatur, av ett litet land eller av någon annan aktör.
          </note>
          <note>
            Fru talman! Kampen och protesterna mot diskriminering på grund
            av kön, etnicitet, sexuell läggning, funktionshinder eller religion
            måste föras både nationellt och internationellt.
          </note>
          <note>
            Även om kvinnorna är i majoritet när det gäller jordens befolkning
            har kvinnor och barn en mycket utsatt situation i många länder,
            och kvinnors rättigheter kränks ständigt. Systematiska våldtäkter
            och massvåldtäkter används som vapen i konflikter. Det är ett
            beteende och en handling som på ett förfärligt och ohyggligt sätt
            drabbar den utsatta individen kvinnan, flickan, pojken och för
            all del även männen men det drabbar också hela samhället.
          </note>
          <note>
            Våld, tortyr och rädsla kan inte bygga starka stater. Inte heller
            kan det ge starka individer, utan enbart söndring, förödelse och
            förnedring. Betydande resurser måste därför satsas på det behov
            som kvinnor och flickor, ja, alla barn har av skydd och stöd under
            och efter en konflikt. Där är bland annat FN:s initiativ viktiga.
            Samtidigt är det viktigt att understryka kvinnornas avgörande
            uppgift och roll i fredsprocesser och i uppbyggnaden av stater.
          </note>
          <note>
            Avslutningsvis vill jag säga, fru talman, att Sverige behöver
            en regering och en utrikesminister som, tillsammans med allt annat
            viktigt, även prioriterar möten med kvinnor och sätter kvinnors
            och barns rättigheter på den politiska dagordningen både i Sverige
            och i internationella sammanhang.
          </note>
          <note>
            Fru talman! Vi får aldrig svika när det gäller mänskliga rättigheter.
          </note>
          <note type="speaker">
            Anf. 38 HANS WALLMARK (M) replik:
          </note>
          <note>
            Fru talman! Det sades mycket viktigt i detta inlägg av Carin
            Runeson. Det är oerhört viktigt att fokusera på kvinnornas ställning
            och på barnens situation liksom att lyfta fram de övergrepp som
            sker genom systematiska våldtäkter.
          </note>
          <note>
            Carin Runeson tog flera gånger upp vikten av att värna demokrati
            och mänskliga rättigheter. Dock glömde hon att säga att många
            av dessa länder i grunden har problem med frustration och marginalisering
            eftersom de har byggt en arabisk socialism. Det är styrda planekonomier,
            och därmed har människor marginaliserats och hamnat på undantag.
            Förutom uppräkningen av demokrati och mänskliga rättigheter är
            det viktigt att göra upp med den arabiska socialismen och därmed
            också tala väl om marknadsekonomi och fri ekonomi.
          </note>
          <note>
            Fru talman! Jag tänkte erbjuda Carin Runeson möjligheten att
            till listan med demokrati och mänskliga rättigheter addera marknadsekonomi,
            för det är grunden för kvinnornas ställning och barnens situation.
          </note>
          <note type="speaker">
            Anf. 39 CARIN RUNESON (S) replik:
          </note>
          <note>
            Fru talman! Jag tror att det finns många sätt som vi i de länder
            som redan har demokrati kan arbeta på för att stödja, hjälpa och
            finnas till som en stark och bra röst. Det ena utesluter inte
            det andra.
          </note>
          <note>
            Jag vet att vi kan se lite olika på saker och ting beroende på
            vilket parti vi tillhör i vårt eget land, men i grunden är vi
            alla demokratiska. Vi har ett förhållandevis gott anseende ute
            i världen, även om stödet för det egyptiska folket kanske lämnade
            en del övrigt att önska, vilket många har påpekat. Jag tror att
            vi är tämligen överens om att det finns många bra sätt att stödja
            demokratiutvecklingen i allmänhet och utvecklingen för kvinnor
            i andra länder i synnerhet.
          </note>
          <note type="speaker">
            Anf. 40 HANS WALLMARK (M) replik:
          </note>
          <note>
            Fru talman! Jag delar den bilden, men jag tror att det som Carin
            Runeson sade i sitt anförande om behovet av en gynnsam utveckling
            är väsentligt. Då kan man inte bortse från att de länder som vi
            nu talar om, som är i fokus Tunisien, Egypten, snart kanske länder
            som Libyen och Jemen alla har präglats av arabisk socialism. Den
            lista som Carin Runeson redovisade är viktig, om demokrati och
            mänskliga rättigheter, och jag och säkert hela kammaren ansluter
            till den.
          </note>
          <note>
            Till den listan tycker jag att det är väsentligt att addera den
            möjligheten erbjuder jag här Carin Runeson behovet av marknadsekonomi
            och fri ekonomi. De behövs sida vid sida med demokrati och mänskliga
            rättigheter, och därmed hänger allt detta samman med kvinnornas
            ställning och barnens situation.
          </note>
          <note type="speaker">
            Anf. 41 CARIN RUNESON (S) replik:
          </note>
          <note>
            Fru talman! Det är bra att Hans Wallmark tar upp kvinnornas framtida
            situation. Det är viktigt att kvinnorna får möjligheter på arbetsmarknaden.
          </note>
          <note>
            Som jag ser det är steg ett dock att erbjuda alla flickor och
            kvinnor utbildning så att de sedan kan ta ytterligare steg och
            åstadkomma sådant som de gärna vill åstadkomma men som de inte
            har möjlighet till i dag. Många flickor och kvinnor är nämligen
            analfabeter. De har inte fått möjlighet att gå i skolan och ens
            lära sig att läsa och skriva, och den som inte har någon form
            av utbildning vet inte heller vad man kan fråga efter.
          </note>
          <note>
            Vi har alltså en lång väg att vandra, och vi kan stötta på många
            olika sätt.
          </note>
          <note type="speaker">
            Anf. 42 CHRISTIAN HOLM (M):
          </note>
          <note>
            Fru talman! Vi har nu haft några timmar av utrikespolitisk debatt
            och ytterligare några timmar återstår. Det tycker jag är bra,
            för debatten äger rum i en tid då det händer mycket på det utrikes-
            och säkerhetspolitiska området. Vi har utvecklingen i Afghanistan,
            händelserna i Pakistan, det som sker på den koreanska halvön och
            oroligheterna i Elfenbenskusten. Det är bara några exempel. Vi
            har också utmaningarna vad gäller våld mot kvinnor, och vi har
            SRHR-frågorna sexuell och reproduktiv hälsa. Dessa frågor är starkt
            fokuserade på den afrikanska kontinenten. Inte minst gäller det
            våldet mot kvinnor som vi sett i Demokratiska republiken Kongo.
          </note>
          <note>
            Nu har vi demokratiseringsprocesserna i Tunisien och Egypten
            och deras verkningar på andra länder i regionen. Det är något
            av en diktaturdomino som håller på att ske i Mellanöstern där
            den ena diktatorn efter den andra faller som dominobrickor, och
            frihetskämparna vinner mark. Det är därför av yttersta vikt att
            vi ser till att stötta alla dem som står upp och kämpar för en
            demokratisk utveckling i norra Afrika och i den arabiska världen.
            I går kom rapporter om demonstrationer och krav på demokratisering
            i Iran, och i morse kunde vi i tv höra att det hände saker i Libyen.
            Det är bra, och det ska vi stötta.
          </note>
          <note>
            Men det finns också länder i vårt närmaste grannskap där demokratin
            lyser med sin frånvaro och där människor varje dag kränks och
            berövas sin frihet. Jag tänkte därför i huvudsak fokusera på våra
            partner i södra Kaukasus och i östra Europa.
          </note>
          <note>
            För oss EU-medlemmar är det av största intresse att vårt närområde
            är stabilt och bra och har en fredlig utveckling. Det är en förutsättning
            för att kunna gå vidare med det som vi inom EU tycker är så viktigt,
            nämligen de fyra friheterna samt utvidgningen och grannskapspolitiken.
          </note>
          <note>
            Den europeiska grannskapspolitiken organiserar vårt samarbete
            och vårt stöd till länderna i vår närhet. Det är en viktig del.
            Som tidigare sagts är det i år 20 år sedan det kommunistiska Sovjet
            kollapsade och våra baltiska grannar fick sin frihet och återvann
            sin självständighet. Det är i dag på dagen 92 år sedan som den
            litauiska republiken bildades. Det har inneburit en fantastisk
            utveckling för Europa och världen, inte minst för alla dem som
            befriades från förtryck. Sverige och Moderaterna var aktiva på
            den tid det begav sig, och vi är fortsatt aktiva och ledande på
            demokratiutveckling i detta område.
          </note>
          <note>
            Det östliga partnerskapet var ett initiativ som togs av Polen
            och Sverige och trädde i kraft för snart två år sedan. Det handlar
            om att föra EU och de sex länderna i det östliga partnerskapet
            Belarus, alltså Vitryssland, Ukraina, Moldavien, Georgien, Armenien
            och Azerbajdzjan närmare varandra.
          </note>
          <note>
            Idén är att utveckla det politiska och ekonomiska samarbetet
            men också samhörigheten mellan folken i våra länder. Vi strävar
            efter en viss liberalisering och efter att göra ett friare resande
            möjligt för de 76 miljoner européer som bor i denna region.
          </note>
          <note>
            Fru talman! Situationen i Belarus, Vitryssland, efter det förfalskade
            valet den 19 december 2010 har försvårat detta samarbete på många
            områden och självfallet orsakat ett stort lidande för alla dem
            som bor i landet och kämpar för demokratin. De personer som efter
            det riggade valet valde att visa sin besvikelse över hur de återigen
            av regimen i landet hade lurats på sin frihet och rösträtt slogs
            med kraft tillbaka av myndigheterna. KGB, Spetsnaz med flera hotade,
            misshandlade, torterade och fängslade omkring 700 personer under
            valnatten och dagen därefter. Jag befann mig själv på Självständighetstorget
            i Minsk den natten för snart två månader sedan och bevittnade
            den här brutaliteten.
          </note>
          <note>
            Förtrycket har därefter fortsatt, liksom arresteringarna. För
            Lukasjenkoregimen var valet utan tvekan en förlust. Vi kommer
            nog aldrig att få reda på det exakta valresultatet, men de våldsamma
            reaktionerna på resultatet från myndighetens sida är ett tydligt
            tecken på att Lukasjenko inte är något annat än en nervös förlorare.
          </note>
          <note>
            Omvärlden har protesterat och vidtagit en rad åtgärder. EU har
            fört upp Lukasjenko och 160 av hans polare på en lista som innebär
            att de inte längre är välkomna att resa in i unionen. Det är en
            öppen lista som kan kompletteras med ytterligare skurkar om brott
            begås. Samarbetet mellan myndigheter i våra länder och deras land
            avbryts, och ekonomiskt stöd uteblir.
          </note>
          <note>
            Det är viktigt att vi konsekvent från svensk sida står upp för
            frihet och demokrati och ger ett ovillkorligt stöd till de krafter
            som kämpar för rätten att leva i frihet och uttrycka sina åsikter.
            Därför känns det lite märkligt när såväl Sverige som andra EU-länder,
            samtidigt som vi konstaterar att oppositionella och journalister
            fängslas, hotas och torteras, skickar hem personer i den situationen
            som söker skydd hos oss. Där måste vi ta ett större ansvar för
            de här personerna.
          </note>
          <note>
            Det är nu av yttersta vikt att Sverige, EU och resten av den
            demokratiska världen fortsätter att stå upp för friheten. Vi måste
            fortsätta en tuff och hård linje mot regimen, samtidigt som vi
            måste vara öppna mot folket i Vitryssland. Vi måste ha bättre
            studieutbyten och ta hand om studenter som kickas ut. Vi måste
            ha lägre visumkostnader och mindre byråkrati kring visumen.
          </note>
          <note>
            Fru talman! Den hållning som den svenska regeringen hade gentemot
            Baltikum i slutet av 80-talet får inte upprepas. Vi har hört det
            tidigare i dag. Den socialdemokratiska regeringen tog på den tiden
            ställning för att Baltikum var en del av Sovjetunionen. Det får
            inte ske. Vi står upp för friheten. Vi gör det i dag och måste
            göra det i framtiden. Det är inte vi som stänger dörren till Vitryssland,
            utan det är Lukasjenkoregimen som stänger dörren till oss. Vi
            ska vara öppna mot det vitryska folket.
          </note>
          <note type="speaker">
            Anf. 43 CARINA HÄGG (S) replik:
          </note>
          <note>
            Fru talman! Jag delar uppfattningen att det är viktigt att vi
            står upp för samma värderingar överallt omkring vår jord och i
            vårt närområde.
          </note>
          <note>
            Fru talman! Det är ytterst angeläget att inte använda det som
            många lägger oss till last, nämligen dubbla standarder. Det sade
            man också på Tahrirtorget: Ni har dubbla standarder. Jag utläser
            samma sak i detta anförande som jag gjorde i Carl Bildts utrikesdeklaration
            och flera andra anföranden. Vi har inte ställt samma krav på de
            nordafrikanska ledarna. Vi har inte talat om reseförbud, att frysa
            tillgångarna och att ställa ansvariga till svars. Varför har regeringen
            dubbla standarder beroende på vilket land och vilken diktator
            vi talar om? Vi skulle få en mycket starkare röst tillsammans
            om vi stod för våra värderingar konsekvent. Det räcker inte att
            man nu ska lägga ut bedömningar på hemsidan, samma hemsida som
            man tog bort MR-redovisningarna från inför ordförandeskapet i
            EU.
          </note>
          <note type="speaker">
            Anf. 44 CHRISTIAN HOLM (M) replik:
          </note>
          <note>
            Fru talman! Jag tackar Carina Hägg för möjligheten att utveckla
            mer av Moderaternas och Alliansens politik.
          </note>
          <note>
            Självklart är det viktigt att vi har en standard där vi alltid
            ställer krav på frihet, mänskliga rättigheter och fria val. Därför
            är det också viktigt, vilket har framkommit under debatten i dag,
            att vi med svensk utrikespolitik agerar inom EU för att få EU
            som helhet att agera på ett korrekt sätt.
          </note>
          <note>
            Vi har nu sett att man fryser tillgångar för Ben Ali från Tunisien.
            Detsamma ser ut att ske när det gäller Egypten. Det är krav som
            Sverige driver, på samma sätt som vi driver det här mot Lukasjenko
            i Vitryssland. Den hållningen ska vi ha.
          </note>
          <note>
            De relationer som vi har österut med våra närmaste grannar, som
            Sverige och Norden ligger väldigt nära, är traditionellt sett
            väldigt starka, vilket gör att vi kanske har bättre relationer
            där. Men icke desto mindre ska vi ställa samma krav, utan tvekan.
          </note>
          <note type="speaker">
            Anf. 45 CARINA HÄGG (S) replik:
          </note>
          <note>
            Fru talman! Det är en skillnad, Christian Holm. När det gäller
            Lukasjenko ställer vi krav medan han finns där för att kunna påverka
            politiken. Vi vill driva på. Vi vill visa på vilken sida vi står.
            När det gäller de nordafrikanska länderna kommer vi när diktatorerna
            är borta, när det redan har hänt. När folket fritt kan kräva att
            vi ska frysa deras tillgångar, då kommer EU. Vi är med om att
            recensera ett skeende. Vi är med om att konstatera. Men vi är
            inte en del i att driva på en process.
          </note>
          <note>
            Det finns fortfarande regimer kvar där vi inte riktar några krav,
            där vi fortfarande inte hör någon tydlig röst från EU. Vad säger
            man nu om det som händer i Libyen och Bahrain? Vad säger man nu
            om det som händer i Iran? Vad har man sagt om det som händer i
            Algeriet? Hur driver man på där? Jag väntar fortfarande på direktiv
            från den svenska regeringen och har förväntningar på vad EU-kommissionen
            ska säga i sina kontakter med de nordafrikanska ledarna och demokratirörelserna.
            Jag har inte hört de förklaringarna här. Det vi hörde när vi var
            i Bryssel i förra veckan var att inga krav fanns från Sveriges
            regering. Det fanns inga sådana ståndpunkter.
          </note>
          <note type="speaker">
            Anf. 46 CHRISTIAN HOLM (M) replik:
          </note>
          <note>
            Fru talman! Den svenska regeringen har krav, ställer krav och
            kommer att fortsätta att ställa krav. Det finns många skurkstater
            runt om i världen där det borde ställas mycket högre krav. Jag
            tror att EU har en del att se tillbaka på, inte minst när det
            gäller länderna i norra Afrika och vad man har gjort där.
          </note>
          <note>
            Men jag vill återigen påpeka att den svenska regeringen gör mycket
            och ställer mycket krav på fria och demokratiska val och respekt
            för mänskliga rättigheter. Vi har tidigare under dagen haft en
            diskussion om att det är viktigt att vi har kontakter med våra
            olika partigrupper, att Carina när hon pratar med sina kompisar
            i det numera förbjudna socialistpartiet i Tunisien, med Mubaraks
            parti i Egypten och så vidare ställer krav och inte gör som sina
            gamla partikamrater Pierre Schori och Sten Andersson, som förklarade
            att Baltikum var naturliga delar av Sovjetunionen när våra vänner
            som i dag styr i de här länderna stod på barrikaderna och riskerade
            sina liv och krävde vårt stöd. Då fick de inte det stödet. Det
            ger alliansregeringen, och det kommer vi att fortsätta att göra.
          </note>
          <note type="speaker">
            Anf. 47 PETER RÅDBERG (MP):
          </note>
          <note>
            Fru talman! De folkliga revolterna i Tunisien och Egypten har
            riktat uppmärksamheten mot de grova övergrepp mot de mänskliga
            rättigheterna som under lång tid tillåtits i EU:s närområde. EU
            har odlat nära relationer med Ben Ali i Tunisien, Mubarak i Egypten
            och andra auktoritära ledare i Nordafrika i tron att de därmed
            kan förhindra flyktingströmmar över haven, bekämpa den islamistiska
            radikalismen och i stället gynna sin egen handel.
          </note>
          <note>
            Händelserna i Tunisien och Egypten ger hopp om en bättre framtid,
            inte bara för människorna i dessa länder i norra Afrika. Dessa
            frihetsvindar blåser även över Algeriet och Oman och kanske ända
            bort till Iran.
          </note>
          <note>
            Demokrati måste byggas underifrån. Tunisien och Egypten är bra
            exempel på det. Därför har Sverige och EU en viktig uppgift, att
            stödja framväxten av demokratin och att demokratiska institutioner
            byggs upp i dessa länder.
          </note>
          <note>
            Det är bra att vår utrikesminister nu markerar mot diktaturen
            i framför allt Tunisien och Egypten. Men det är 30 år för sent.
            Sverige och övriga EU-länder har hållit Egypten med flera andra
            afrikanska länder under armarna under lång tid. Vi har bland annat
            sålt vapen till Egypten de senaste fem åren i miljonbeloppsklassen.
            Det är lätt att när diktaturerna redan har fallit stämma in i
            kören och lyckönska de tunisiska och egyptiska folken.
          </note>
          <note>
            Fru talman! Sverige skrev under förbudet mot klustervapen den
            3 december 2008 tillsammans med 108 andra stater. Konventionen
            är ett rättsligt bindande internationellt fördrag som förbjuder
            användning, produktion, lagring och överföring av klusterbomber
            som ligger i linje med de mänskliga rättigheterna och internationell
            humanitär rätt.
          </note>
          <note>
            Den nya konventionen om klustervapen är en historisk bedrift.
            Styrkan i fördraget ligger till stor del i att förbudet gäller
            klusterammunition som en hel kategori av vapen. I dagsläget har
            51 stater ratificerat förbudet. Tyvärr har Sverige ännu inte gjort
            det, men nu aviserar utrikesministern att regeringen är på väg
            att ratificera konventionen. Jag välkomnar det beskedet och ser
            fram emot den processen.
          </note>
          <note>
            Fru talman! I juli 2010 hölls den så viktiga Kabulkonferensen.
            Då beslutade världens ledare att man ska ha som ambition att lämna
            Afghanistan senast vid utgången av 2014 och överlämna säkerheten
            till de afghanska säkerhetsstyrkorna och presidenten Karzai. Uppgörelsen
            mellan regeringen, Socialdemokraterna och Miljöpartiet om Afghanistan
            ger förutsättningar för ett svenskt militärt tillbakadragande
            före 2014 års utgång.
          </note>
          <note>
            De flesta har sedan länge insett att den väg som USA och Nato
            slagit in på inte leder till någon varaktig fred i Afghanistan.
            Syftet med operationen var från början att tillfångata Usama bin
            Ladin och krossa al-Qaida med anledning av händelsen i New York
            2001. Men al-Qaida försvann från Afghanistan redan 2003, och debatten
            har sedan handlat om talibanerna.
          </note>
          <note>
            Miljöpartiet har länge krävt en ny och långsiktig strategi för
            Afghanistan och hela regionen. När nu äntligen regeringen och
            riksdagen har beslutat om ett slutdatum och gett ett frö till
            en strategi för när den svenska truppen ska lämna Afghanistan,
            om än med hjälp av Kabulkonferensen, är det självklart att Miljöpartiet
            ska vara med och försöka påverka utfallet. Det är första gången
            som riksdagen har beslutat om ett slutdatum för den svenska truppen
            i Afghanistan sedan vi gick in i kriget 2001. Vi tolkar uppgörelsen
            mellan regeringen, Socialdemokraterna och Miljöpartiet som att
            avvecklingen av insatserna med svensk stridande trupp i Afghanistan
            har börjat och ska vara avslutad 2014.
          </note>
          <note>
            Fru talman! Den internationella vapenhandeln är en viktig drivkraft
            bakom militära rustningar och bidrar därför till krig och väpnade
            konflikter. Därför bör Sverige verka för en radikal svensk och
            global nedrustning och för att resurser som i dag förslösas på
            militär rustning omfördelas till insatser som kan förebygga krig
            och konflikter. Dess värre finns i stället förslag i Sverige som
            går i motsatt riktning och som ytterligare öppnar för att sälja
            vapen till krigförande länder förslag som syftar till att göra
            det enklare att exportera till ett antal strategiskt viktiga länder
            som Sverige har ett omfattande krigsmaterielssamarbete med. En
            konsekvens av detta är att Sverige lättare kan exportera till
            exempelvis USA och Storbritannien.
          </note>
          <note>
            Ett annat exempel är att Sverige trots långvarigt krig mellan
            Indien och Pakistan fortsätter att leverera krigsmateriel till
            båda parter för att inte undergräva nuvarande och framtida affärskontakter.
          </note>
          <note type="speaker">
            Anf. 48 KENNETH G FORSLUND (S):
          </note>
          <note>
            Fru talman! Mycket av dagens utrikespolitiska debatt sker naturligtvis
            i ljuset av händelseutvecklingen i Nordafrika den senaste tiden.
            Det är inte särskilt konstigt. En del av debatten handlar om det
            som har varit i historien, om vem som har stött vem och vem som
            har stött sig med vem genom tiderna.
          </note>
          <note>
            Låt oss i stället blicka framåt en stund. Vad har vi för möjligheter
            att påverka den framtida utvecklingen i EU:s närhet? Det handlar
            om de länder som finns runt oss 27 länder som redan i dag är medlemmar
            i EU. En del av dem som finns runt oss har vi förhoppningar ska
            i framtiden läggas till skaran av medlemmar i det europeiska samarbete
            som Sverige ingår i. Andra länder kommer inte att bli medlemmar
            i EU, men vi ska ändå ha ett nära och bra samarbete med dem. Det
            är viktigt, både för oss och för dem, att vi bidrar till alla
            länders utveckling mot demokrati, stabilitet och välstånd.
          </note>
          <note>
            Vi har verktyg för detta i EU som vi talar alltför sällan om.
            Ett sådant verktyg finns i alla de olika avtal som EU sluter med
            länder som vi väljer att samarbeta med. Ur ett sådant avtal hämtar
            jag den här texten:
          </note>
          <note>
            Respekt för demokratins principer och de mänskliga rättigheterna,
            såsom de proklameras i den allmänna förklaringen om de mänskliga
            rättigheterna och definieras i Europakonventionen om skydd för
            de mänskliga rättigheterna och de grundläggande friheterna, i
            Helsingforsslutakten och i Parisstadgan för ett nytt Europa, respekt
            för folkrättsliga principer, inbegripet ett fullständigt samarbete
            med Internationella krigsförbrytartribunalen för f.d. Jugoslavien,
            och rättsstatsprincipen samt respekt för de marknadsekonomiska
            principer som anges i dokumentet från Europeiska säkerhetskonferensens
            (ESK) konferens i Bonn om ekonomiskt samarbete ska ligga till
            grund för parternas inrikes- och utrikespolitik och utgöra grundläggande
            delar av detta avtal.
          </note>
          <note>
            Det här behandlade vi här i riksdagen för några veckor sedan.
            Det är avtalet mellan EU och Serbien, som låter EU och Serbien
            samarbeta närmare och förhoppningsvis på lång sikt också ska innebära
            ett serbiskt EU-medlemskap.
          </note>
          <note>
            EU har en lång rad sådana avtal med olika länder, och där finns
            alltid just dessa principer inskrivna. Det är dags att vi börjar
            använda det verktyget i vårt samarbete med olika länder och hävdar
            just dessa principer som vi har skrivit på om, både från EU och
            från det land som vi har skrivit avtalet med. Om det ena ska gälla
            i avtalet måste också det andra gälla. Hela avtalet måste följas.
          </note>
          <note>
            Där tycker jag att Sverige har en mycket viktig roll för att
            driva på utvecklingen i EU och kräva respekt för hela avtalet
            och tillse att avtalen faktiskt genomförs. Även om det kan vara
            en torr och tråkig text är det kanske vårt absolut bästa verktyg
            för att förbättra situationen i vår närliggande omvärld. Vi pekar
            på just denna möjlighet i den socialdemokratiska alternativa utrikesdeklaration
            som vi har presenterat i dag. Den finns på vårt partis hemsida,
            och jag uppmanar alla att läsa där. Det här är en av de saker
            som vi trycker på, alltså vikten av att EU använder sina avtal
            och kraven om respekt för mänskliga rättigheter.
          </note>
          <note>
            I detta anförande instämde Valter Mutt (MP).
          </note>
          <note type="speaker">
            Anf. 49 MATS JOHANSSON (M):
          </note>
          <note>
            Fru talman! Det fria ordet om det måste vi tala.
          </note>
          <note>
            Mycket klokt har redan sagts här i kammaren om världens elände
            och hur vi i Sverige ska förhålla oss till det. För att undvika
            upprepningar tänkte jag begränsa mig till att tala om det som
            har att göra med mitt nya uppdrag som Europarådets parlamentariska
            ombud för mediefrihet, där jag efterträder den förre Labourministern
            lord McIntosh, vilket kan ha sin poäng.
          </note>
          <note>
            Jag tycker att det var bra att utrikesministern i sin inledning
            här på morgonen underströk att regeringen i sitt arbete till stöd
            för politiska fri- och rättigheter världen runt fortsätter att
            verka för journalisten Dawit Isaaks frigivning ur fängelset i
            Eritrea. Detta är särskilt viktigt att markera eftersom hopplösheten
            tyvärr tränger sig på i hans fall.
          </note>
          <note>
            Hans fall visar trots allt hur farligt det fria ordet kan vara
            för diktatorer och vilken makt som pennan i längden har över svärdet.
          </note>
          <note>
            Det illustreras i dessa omstörtande dagar inte minst av utvecklingen
            i Egypten, som har behandlats här i dag. Den förra regimen samordnade
            attacker på det fria ordets representanter. Det drabbade ett hundratal
            kolleger till den svenska tv-journalisten Bert Sundström. De attackerna
            kostade fotografen Ahmed Mohammed Mahmoud livet. Det var ingen
            slump under pågående kaos utan en del av ett mönster i många auktoritära
            regimers försök att strypa yttrandefriheten och manipulera nyhetsrapporteringen.
          </note>
          <note>
            Visserligen ger Internets genombrott även i de tystaste av länder
            ett hopp för framtiden. Men under tiden pågår attackerna mot yttrandefriheten
            dygnet runt, världen runt och drabbar enskilda individer och deras
            familjer. När Internationella journalistfederationen summerar
            dödens skörd år 2010 når siffran närmare 100 döda journalister
            i tjänsten. Det är en siffra att lägga till alla tusentals fängslade
            och hotade ordets män och kvinnor. Det är inte bara journalister
            utan författare, konstnärer, rondellhundstecknare och vanliga
            medborgare som nyttjar sin medborgerliga frihet.
          </note>
          <note>
            Fru talman! Vad kan då göras? Vi kan göra mycket. Vi kan i våra
            olika roller med pedantisk noggrannhet följa de enskilda fallen
            av övergrepp. Ingen ska lämnas utanför i tystnad utan larm. Vi
            kan göra det i organisationer som Amnesty, PEN-klubben och Civil
            Rights Defenders. Vi kan göra det genom att stötta tankesmedjor
            som Freedom House. Vi kan göra det i yrkesinternationalerna för
            journalister och tidningsutgivare och som politiker i våra internationella
            samarbetsorgan som Europarådet, EU och FN.
          </note>
          <note>
            Vi är inte ensamma. Vi är många som vill arbeta för yttrandefrihetens
            utbredning över världen. Vi har dess bättre också stöd av den
            svenska regeringen och dess beslut att öka det direkta demokratistödet
            till 150 miljoner i biståndsbudgeten.
          </note>
          <note>
            Herr talman! För mig som under mer än 40 års politiskt engagemang
            arbetat för en demokratisk utveckling i de tidigare kommuniststaterna
            är det en särskild tillfredsställelse att av detta bistånd anslås
            de kommande åren närmare 40 miljoner per år till projekt för rättighetsutveckling
            i Ryssland. Det tycker jag är ett bra svar på de senaste årens
            journalistmord och strypningen av fria medier där. Försämringen
            av yttrandefriheten i länder som Ryssland och Vitryssland lär
            dess värre hålla oss försörjda med arbetsuppgifter till försvar
            för frihet på medieområdet.
          </note>
          <note>
            Låt mig uttrycka förhoppningen att denna förstärkning av demokratistödet
            inte är det enda eller sista initiativet för att Sverige ska kunna
            spela en särskild roll vid sidan av allt som görs i de internationella
            organen. Det handlar inte bara om bristen på demokrati i diktaturer.
            Det handlar också om att bevaka demokratin i demokratierna. Det
            gäller inte minst länder som säger sig vilja dela våra värderingar
            i EU och Europarådet. Jag nämner Turkiet och Ungern som aktuella
            fall att följa.
          </note>
          <note>
            Vi har i utrikesutskottet i dagarna enats över partigränserna
            om att rikta en maning till EU-kommissionen att i dess arbetsprogram
            för de kommande åren särskilt uppmärksamma utvecklingen av yttrandefrihet
            och mediefrihet i EU:s medlemsländer liksom i dialogen med kandidat-
            och ansökarländerna. Kommissionen bör verka för att en formell
            och reell grund för oberoende nyhets- och åsiktsspridning säkras.
            Likaså bör kommissionen agera för att medlemsstater i EU som inte
            har lagstiftning om journalisters rätt att inte avslöja sina källor
            inför sådan lagstiftning.
          </note>
          <note>
            Just till det sista vill jag passa på att gratulera min värderade
            socialdemokratiska kollega Morgan Johansson i Europarådet som
            fick en rapport i ämnet källskydd enhälligt antagen i rådets parlament.
            Det känns bra att det är under bred politisk enighet som vi går
            vidare i det oändliga uppdraget att följa upp åtagandena och bryta
            upp ny mark för yttrandefriheten. Tack för det fria ordet!
          </note>
          <note>
            I detta anförande instämde Elisabeth Björnsdotter Rahm, Walburga
            Habsburg Douglas, Christian Holm, Ulrik Nilsson och Hans Wallmark
            (alla M).
          </note>
          <note type="speaker">
            Anf. 50 CARINA HÄGG (S) replik:
          </note>
          <note>
            Herr talman! Jag vill även från denna talarstol gratulera Mats
            Johansson till uppdraget. Det är väldigt viktigt att vi har den
            funktionen och personer som engagerar sig och har fått uppdraget
            att kämpa för yttrandefrihet och det fria ordet i Europa.
          </note>
          <note>
            En gång i tiden var jag med och samlade ihop pengar till kopieringsapparater
            som skickades till vad vi då kallade östra Europa men som i dag
            är Centraleuropa. Då duplicerade vi det fria ordet med kopieringsapparaterna.
            I dag är det Internet som otroligt effektivt är det fria ordets
            redskap. Jag kan bara understryka vikten av att man i Nordafrika
            får möjligheter till det fria ordet och att de som har begränsat
            det och fysiskt attackerat journalister också ställs till ansvar
            för detta.
          </note>
          <note>
            Jag vill ställa en fråga om den europeiska kontinenten. Vi har
            i Europarådet under flera år haft stora bekymmer med Italien under
            Berlusconi. Där begränsas det fria ordet på ett annat sätt. Italien
            är en demokrati, men det fria ordet är inte så fritt som vi skulle
            önska.
          </note>
          <note>
            Det har varit bekymmer att få stöd i EPP-gruppen som Mats Johansson
            och Kristdemokraterna tillhör. Man har i stället åkt till Berlusconis
            shower och gett honom sitt stöd. Jag skulle önska och hoppas se
            prov på ett tydligt avståndstagande från Berlusconis mediepolitik
            som begränsar många italienares möjligheter att lyssna till det
            fria ordet.
          </note>
          <note type="speaker">
            Anf. 51 MATS JOHANSSON (M) replik:
          </note>
          <note>
            Herr talman! Jag tackar för gratulationerna, Carina Hägg. Det
            är ett tungt och svårt uppdrag särskilt för en enskild parlamentariker.
            Vi har dess bättre många tjänstemän runt om i våra organisationer
            som på heltid bevakar mediefriheten. Det känns bra. I den mån
            jag kan bidra hoppas jag att kollegerna i detta parlament också
            kommer med inspel så att jag kan ta med mig dem till Strasbourg.
          </note>
          <note>
            När det gäller Italien nämnde jag själv i mitt anförande flera
            medlemsstater som har problem och som vi har problem med som Ungern
            och Turkiet. Det är också våra partikamrater så tillvida att de
            ingår i våra EPP-grupp. Det är klart att det är ett särskilt bekymmer
            för oss att diskutera detta med dem. Själv har jag bara varit
            med en vecka och har inte haft så många möjligheter att diskutera
            med kamraterna i gruppen.
          </note>
          <note>
            Jag känner när det gäller Italien mig inte särskilt besläktad
            med det attityder som mina italienska partikamrater har när det
            gäller de här frågorna.
          </note>
          <note type="speaker">
            Anf. 52 CARINA HÄGG (S) replik:
          </note>
          <note>
            Herr talman! Det var ett välkommet svar och en välkommen öppning.
            Vi vet att EPP-gruppen har en italienare som man från den svenska
            delegationen har understött och valt som just gruppledare samtidigt
            som vi har svårigheter att komma fram med Italien. Flera andra
            länder som också har en problematik har det varit lättare att
            skapa en samstämmighet om i den parlamentariska församlingen.
          </note>
          <note>
            Jag tar detta som ett besked från en person som har en ny position,
            kan se dessa frågor på ett nytt sätt och inte personligen har
            de bindningarna till tidigare ställningstaganden i Europarådet.
            Jag hoppas att vi kan få se en tydligare linje när det gäller
            bekymren i mediesituationen i Italien. Jag tackar för beskedet.
          </note>
          <note type="speaker">
            Anf. 53 MATS JOHANSSON (M) replik:
          </note>
          <note>
            Herr talman! Jag vill dock säga till Carina Hägg att det är en
            viss skillnad på läget i Italien. Där finns ett rättssystem och
            en öppen och fri debatt som kan hantera de här frågorna. Just
            i dessa dagar ser vi hur den fria debatten i Italien tar itu med
            premiärminister Berlusconi. Det visar att det finns hopp om mediefriheten
            i Italien på ett helt annat sätt än i de länder som befriade oss
            från den sovjetiska socialismen och nu den arabiska socialismen.
            Italien har större möjligheter att korrigera sina problem.
          </note>
          <note type="speaker">
            Anf. 54 OLLE THORELL (S):
          </note>
          <note>
            Herr talman! Använd er frihet för att främja vår. Det är Aung
            San Suu Kyis budskap till omvärlden. Jag och Urban Ahlin hade
            förmånen att själva få träffa henne i Rangoon i fredags. Hennes
            vilja och glöd är obruten efter den mångåriga husarresten. Hon
            förespråkar som alltid dialog mellan den demokratiska oppositionen,
            militären och de etniska minoriteterna. Vägen till förändring
            för henne och hennes organisation, precis som för Mandela, kan
            bara gå via dialog, försoning och förståelse.
          </note>
          <note>
            Hennes budskap till oss var kristallklart. Ingen verklig förändring
            i demokratisk riktning har skett i och med det så kallade valet
            i november förra året. Att hon själv är frigiven betyder ingenting
            så länge det fortfarande finns över 2 000 politiska fångar. Hennes
            parti, NLD, måste återfå sin legala status.
          </note>
          <note>
            Nu är det inte läge för omvärlden att belöna militärregimen med
            lättade sanktioner. NLD föreslår i stället att det ska tas initiativ
            till diskussioner med USA, EU, Kanada och Australien för att nå
            en överenskommelse om när, hur och under vilka förutsättningar
            som sanktionerna skulle kunna förändras.
          </note>
          <note>
            Aung San Suu Kyi uttryckte också, som Urban Ahlin nämnde i sitt
            anförande, oro över de signaler som kommer från vissa EU-länder
            om att lätta på sanktionspolitiken. Hon nämnde Tyskland och Italien
            som två exempel. Hon nämnde också Svenska institutet, och det
            är lite förvånansvärt att hon har sådan koll på den svenska debatten.
            Hon visade dessutom upp en D-uppsats från Lunds universitet med
            åsikter om sanktionspolitiken.
          </note>
          <note>
            Hon menade slutligen att det är mycket viktigt att EU nu talar
            med en stark och enad röst, en röst som ska främja mänskliga rättigheter
            och en sann demokratisk utveckling i Burma.
          </note>
          <note>
            Det är ju så att behovet av demokratiska och ekonomiska reformer
            i Burma är skriande. Nära hälften av statsbudgeten satsas på militären,
            medan under 1 procent vardera går till hälsovård och utbildning.
            Burma är ett av världens fattigaste länder, och brotten mot de
            mänskliga rättigheterna har varit omfattande under en lång följd
            av år. Användandet av barnsoldater, slavarbete, systematiska våldtäkter,
            tortyr och avrättningar sker i en förskräckande omfattning.
          </note>
          <note>
            I november förra året genomfördes ett så kallat val i Burma.
            Det var inget annat än en skenmanöver från militärjuntan. De vill
            förleda omvärlden att tro att de genomför demokratiska reformer
            och på så sätt få trycket mot sig att minska. Att Aung San Suu
            Kyi frigavs strax efter valet är också en del av den strategin.
            Hennes parti, NLD, som vann valet 1990 med 80 procent av rösterna
            är förbjudet att verka politiskt. Fortfarande finns över 2 000
            politiska fångar kvar.
          </note>
          <note>
            Alla seriösa bedömare menar att valet i november varken var fritt,
            rättvist eller på något sätt speglade folkviljan. Höga militärer
            bytte helt enkelt uniformen mot en kostym och kallar sig numera
            för demokrater, parlamentariker och politiker. Det var mer av
            en generals election än vad det borde ha varit, nämligen en general
            election.
          </note>
          <note>
            Socialdemokraterna har alltid stött demokratirörelsen i Burma.
            Aung San Suu Kyi har mottagit Palmepriset. Anna Lindh var djupt
            engagerad i brotten mot mänskliga rättigheter. Arbetarrörelsen
            och fackföreningsrörelsen har via Palmecenter och andra organisationer
            stött grupper som kämpar för Burmas frihet. Vårt engagemang är
            starkt och långsiktigt. Vi ställer därför följande krav på den
            svenska regeringen.
          </note>
          <note>
            Regeringen ska verka för att EU agerar samstämmigt gentemot regimen
            i Burma. Det är inte läge nu att belöna dem med lättade sanktioner.
            Nästa gång EU ska behandla frågan om sanktioner bör Sverige driva
            att EU fortsatt ska pressa Burmas regim till demokratiska förändringar.
            Inte förrän alla politiska fångar har släppts kan en diskussion
            om lättade sanktioner inledas.
          </note>
          <note>
            Vi föreslår också att Sverige ska ta initiativ i EU för att sätta
            i gång en bred internationell diskussion om sanktionerna mot Burma.
            I den diskussionen måste NLD och Aung San Suu Kyi tillåtas spela
            en viktig roll.
          </note>
          <note>
            Det var glädjande att höra att utrikesministern hade mottagit
            en sådan förfrågan och kommer att besvara den positivt.
          </note>
          <note>
            Vi menar också att Sverige ska agera till stöd för att NLD ska
            få rätt att verka politiskt i Burma.
          </note>
          <note>
            Vi måste också öka stödet till den demokratiska och underjordiska
            oppositionen i och utanför Burma.
          </note>
          <note>
            Slutligen kräver vi att Sverige ska göra precis som 13 andra
            EU-länder har gjort, nämligen uttala sitt tydliga stöd för att
            en oberoende undersökningskommission, en så kallad commission
            of inquiry, ska inrättas i FN och ha till uppgift att utreda om
            eventuella brott mot mänskligheten har begåtts i Burma.
          </note>
          <note type="speaker">
            Anf. 55 ULRIK NILSSON (M):
          </note>
          <note>
            Herr talman! Det finns en klokskap hos alla dem som säger att
            historien ska levas framlänges och förstås baklänges. Med det
            vill man egentligen säga att ett historiskt skeende alltid bygger
            på en massa information som man inte alltid kan förmå att analysera
            när det inträffar. Det är väldigt lätt att säga att det var det
            här eller det var det där som var avgörande. Man måste tänka lite
            längre. Man måste fundera och analysera. Man måste försöka förstå,
            men också inse att det inte alltid är lätt att förutse händelser.
          </note>
          <note>
            När man väger samman de faktorer som vi nu ser, framför allt
            i Nordafrika, tror jag att man kommer att säga att det är ett
            par saker som har varit avgörande. Vi har bedrivit handel med
            de här staterna. Vi har varit turister där. Vi har haft kontakter.
            Jag tror att man kommer att säga att det har spelat en betydande
            roll.
          </note>
          <note>
            När Spanien, Portugal och Grekland gick in i en process kan man
            ha sett att det förmodligen var därför att Västeuropa öppnade
            sig mot de länderna som diktaturerna föll där. Det var också när
            vi började öppna oss mot Östeuropa som vi fick den här förändringen.
            Jag tror att det kommer att ha spelat roll också i Nordafrika.
          </note>
          <note>
            Vi kan till exempel konstatera att Tunisien en lägre tid har
            varit den näst största textilexportören till Europa, vilket naturligtvis
            har skapat kontakter som vi inte hade haft på annat sätt med de
            här länderna. Det har också inneburit att de länderna har fått
            ökade resurser och ett ökat välstånd. Det har främjat en utbildad
            medelklass som också är någonting som kommer att vara av stor
            betydelse i den fortsatta utvecklingen. Jag tror inte att man
            ska underskatta det här.
          </note>
          <note>
            Ändå tror jag att det finns ytterligare en aspekt. Det är att
            demokrati och marknadsekonomi är väldigt intimt kopplade till
            varandra. Låt mig, herr talman, bli lite personlig.
          </note>
          <note>
            Jag hade möjligheten att besöka en industri i Polen 1991. Det
            var nästan övertydligt hur det allra viktigaste på det företaget
            med flera hundra anställda var faxen. Telefaxen stod mitt på vd:s
            skrivbord. Genom den kunde han kontrollera informationsflödet.
            Precis på samma sätt som varje auktoritär regim bygger sin struktur
            uppifrån och ned kontrollerade vd:n informationen på företaget.
          </note>
          <note>
            Det tog inte många veckor innan min uppdragsgivare då, ett svenskt
            företag, sade att vi var tvungna att börja kontakta folk på tvären
            i organisationen. Det gick inte att prata med vd:n om förändringar
            i en mekanisk produkt utan det byggdes ut en nätverksstruktur.
            Precis på samma sätt som demokratin skiljer sig från det auktoritära
            genom att man bygger nätverk gav marknadsekonomin upphov till
            naturliga nätverk.
          </note>
          <note>
            Jag tror att det är precis det som vi ser har hänt här också.
            Fler och fler vanliga egyptier, tunisier och människor i fler
            länder har fått kontakter på andra sidan, byggt nätverk och skapat
            nya mönster. Det är ju det man kommer fram till i alla sådana
            här lägen. Vi människor är väldigt lika. Vi önskar oss samma saker.
            Vi har samma ambitioner. Därför måste vi också öppna upp de här
            nätverken och möjligheterna.
          </note>
          <note>
            Herr talman! Man kan alltid mitt i ett skede ställa sig frågan
            vilken strategi som är bäst. Jag tror att vi efteråt kommer att
            säga att det som ändå har förändrat världen mest är kontakter
            människor emellan, öppenhet, möjligheter för människor att resa
            och röra sig. Det ska vi ta med oss framåt.
          </note>
          <note>
            Vi måste fråga oss hur vi ska agera nu. Vi ska betyga den största
            respekt för dem som har drivit fram förändringarna i Nordafrika.
            Vi ska respektera deras ståndpunkter, det vill säga vi ska inte
            ta över deras revolution men vi kan ge dem lite tips. Men det
            är också viktigt att vi tror på den modell vi står för av öppenhet
            och demokrati. Vi ska också säga att det är vad vi vill föra över.
            Vi vill inte brännmärka eller markera olika tidigare beteenden.
            Nu gäller det att se fram emot och försvara det som vi står starka
            i. Vi måste se till att vi är öppna för kontakter och är redo
            att samarbeta med de stater som nu stärker sin ställning.
          </note>
          <note>
            Herr talman! Det är i sanning en positiv förändring vi ser. Det
            är också i sanning en oerhört god möjlighet, men det kräver att
            vi behandlar alla stater på det sätt som vi själva vill bli behandlade,
            det vill säga med öppenhet, kontakter, kommunikation och möten
            människor emellan. Då kan vi se en positiv utveckling.
          </note>
          <note>
            Herr talman! Det är viktigt att lära av historien. Det är viktigt
            att vi samlar på oss erfarenheter.
          </note>
          <note>
            I detta anförande instämde Walburga Habsburg Douglas och Mats
            Johansson (båda M).
          </note>
          <note type="speaker">
            Anf. 56 BJÖRN VON SYDOW (S):
          </note>
          <note>
            Herr talman och kolleger! Den demokratiska utvecklingen i Ungern
            inger stora bekymmer. Efter valen i Ungern i april förra året,
            som resulterade i att det socialkonservativa partiet Fidesz erhöll
            53 procent av väljarnas röster, fick man två tredjedelars majoritet
            i parlamentet. En rad lagändringar på demokrati- och yttrandefrihetsområdet
            genomförs nu i landet.
          </note>
          <note>
            Den mest uppmärksammade ändringen gäller debatten om de nya medielagarna
            i Ungern. Där har röstats fram en serie lagändringar. EU-kommissionen
            har gått in i en interaktion med ungerska statsledningen om en
            del av dessa, nämligen de som påverkar förhållandena inom den
            inre marknaden särskilt, som jag uppfattar det, på det kommunikationstekniska
            fältet. Men lagarna är vidare än så.
          </note>
          <note>
            Tillsättningen av domare i konstitutionsdomstolen respektive
            ledamöter i den nationella valkommittén har ändrats. Det har medfört
            att organens självständighet har börjat ifrågasättas. Domstolen
            har också förlorat möjligheten att stoppa eller ifrågasätta vissa
            av regeringens förslag.
          </note>
          <note>
            Regeringspartiet innehar två tredjedelars majoritet i parlamentet.
            Det räcker för att genomföra förändringar i konstitutionen. En
            redaktionskommitté arbetar för närvarande med att ta fram en ny
            konstitution som planeras att antas under våren i år. Redan innan
            det finns något konkret att diskutera har reformeringen kritiserats
            dels för att själva processen inte är transparent, dels för att
            den är snabb och dels på grund av rykten om vad själva lagen ska
            innehålla.
          </note>
          <note>
            Det finns också information om att ett stort antal statsanställda
            tjänstemän eller kommunanställda har omplacerats eller avskedats
            på grund av politiska lojaliteter. Till följd av att flera individer
            på nyckelpositioner byttes ut inleddes planeringen av det ungerska
            ordförandeskapet i EU på allvar först i augusti förra året.
          </note>
          <note>
            Situationen i Ungern är att oppositionen är liten och splittrad
            i parlamentet. Det tidigare maktpartiet Socialdemokraterna, socialisterna,
            för en begränsad tillvaro, delvis internt splittrat. På högersidan
            finns partiet Jobbik, som delvis inte är en opposition mot Fideszregeringen.
          </note>
          <note>
            När jag tog upp dessa frågor i ett tal i Europarådets parlamentariska
            församling kände jag mig föranlåten att citera den brittiske statsmannen
            från 1800-talet lord Acton. Det är han som säger: Makt korrumperar,
            och absolut makt korrumperar absolut.
          </note>
          <note>
            Problemet är att det finns inte mycket av checks and balances
            i dagens Ungern. Det gör att det finns ett internationellt behov
            av att granska utvecklingen i Ungern, ett land som är medlem i
            Europarådet och i Europeiska unionen. Detta har lett till att
            den svenska delegationen till Europarådets parlamentariska församling
            har initierat en motion med Marietta de Pourbaix-Lundin som förstanamn
            om att församlingen bör inleda ett granskningsförfarande av den
            demokratiska utvecklingen i Ungern. Förslaget ligger för närvarande
            i den så kallade byrån. Det ska med automatik gå över till den
            behöriga kommittén, som ska påbörja en granskning genom att tillsätta
            två rapportörer. På grundval av deras kommande rapport, och sannolikt
            också efter yttrande av den så kallade Venedigkommissionen, kommer
            det att beslutas omkring mitten av året om huruvida Ungern ska
            få ett så kallat granskningsförfarande med sig. Det är något som
            olika länder i EU har. Jag kan också säga att ett land som Finland
            har ställt sin nya författning från år 2000 inför ett yttrande
            av den så kallade Venedigkommissionen. Det är något som även välrenommerade
            demokratier mycket väl kan göra.
          </note>
          <note>
            Jag vill avrunda med att säga att Ungerns demokratiska utveckling
            naturligtvis är en stor sak för Ungern självt. Det är också en
            sak för Ungerns grannar i regionen. Men det finns ytterligare
            en aspekt, nämligen att Ungern är medlem i Europeiska unionen.
            Vid EU:s ministerrådsmöten kommer ministrar från Ungern att sitta
            tillsammans med de andra 26 medlemsländernas ministrar. Frågan
            är då om vi från Sverige och alla andra medlemsländer när vi har
            överlämnat en del av den offentliga makten till EU att besluta
            regeringarna emellan, ibland med majoritetsbeslut, kan acceptera
            att en av regeringarna sitter där utan ett riktigt demokratiskt
            mandat. Det är en fråga som berör EU:s legitimitet. Därför är
            frågan av utomordentligt stor vikt. Det är självklart vår förhoppning
            att Ungern redan nu har tagit intryck av både Europeiska unionens
            agerande och av det som vi har väckt inom Europarådet. Vi får
            hoppas att det ska bli en förändring i den ungerska statsledningen,
            men vi vet det ej ännu.
          </note>
          <note>
            I detta anförande instämde Mats Johansson (M).
          </note>
          <note type="speaker">
            Anf. 57 ELISABETH BJÖRNSDOTTER RAHM (M):
          </note>
          <note>
            Herr talman! Norden är till ytan ett stort område, och frågor
            som rör gränshinder i Norden är viktigare än någonsin. Varje år
            försvinner ett antal hinder, men ännu återstår många. Bo, arbeta
            och driva företag ska vara enkelt. Gränser ska inte hindra en
            sådan utveckling.
          </note>
          <note>
            Om 40 år kommer det enligt prognoserna att bo nästan tre miljoner
            fler människor i Norden. En aktiv regionalpolitik försöker göra
            det attraktivt att bo i de glest befolkade områdena i Island,
            Norge, Sverige och Finland. Det ställer höga krav på en gemensam
            strategi i hela Norden.
          </note>
          <note>
            Det finns allt fler äldre i förhållande till unga i Norden. År
            2007 var 5 procent av Sveriges befolkning 80 år eller äldre. År
            2040 tyder prognoserna på att hela 8 procent av svenskarna kommer
            att vara 80 år eller äldre.
          </note>
          <note>
            Att andelen äldre ökar beror givetvis på att folk lever längre
            och att det föds färre barn. Likväl har de nordiska länderna ett
            relativt högt födelsetal jämfört med nästan alla andra länder
            i Europa. Det ställer höga krav på gemensamma strategier för våra
            nordiska länder. Klarar vi av att sköta vår egen äldreomsorg i
            framtiden eller ska vi satsa på möjligheten att se gemensamma
            lösningar?
          </note>
          <note>
            Arbetet med att underlätta integrationen är därför en central
            del för att stärka Nordens förmåga att på ett gynnsamt sätt möta
            framtidens utmaningar och möjligheter.
          </note>
          <note>
            Herr talman! Gränshinder mellan de nordiska länderna måste i
            största möjliga mån tas bort. Ett stort antal svenskar pendlar
            över gränserna för att arbeta. Därför har Nordiska rådet en viktig
            uppgift: att se till att de hinder som drabbar dessa människor
            försvinner. Både tillväxten och välfärden i Norden gynnas av att
            arbetskraften tas till vara.
          </note>
          <note>
            Ofta bottnar dessa hinder i att olika regler gäller i olika länder.
            Det gör att människor som jobbar eller studerar i ett land och
            lever i ett annat drabbas av dessa problem, och så ska det inte
            behöva vara.
          </note>
          <note>
            I stället ska vi, Nordiska rådet, arbeta för att främja arbetskraften.
            Det är genom att underlätta rörligheten som vi i de nordiska länderna
            kan fortsätta att stå starkt tillsammans. Det norska utspelet
            i början på året om att svenskar som arbetar mer än sex månader
            i landet ska tvingas folkbokföra sig fick starka reaktioner. Efter
            Nordiska rådets påtryckningar har nu den norska delegationen tagit
            upp ärendet med det norska finansdepartementet. Den norska finansministern
            har tillsatt en arbetsgrupp som ska gå igenom detta, och tills
            vidare behöver svenskar inte folkbokföra sig.
          </note>
          <note>
            Målsättningen med undanröjandet av gränshinder är att en handfull
            hinder ska försvinna varje år men även förhindra att nya dyker
            upp, detta genom att se till att den nationella lagstiftningen
            inte får sådana konsekvenser.
          </note>
          <note>
            Den gemensamma nordiska arbetsmarknaden har gjort att de nordiska
            länderna har kunnat utjämna obalansen mellan de länder som har
            hög arbetslöshet och de som i stället har behov av arbetskraft.
            Detta samarbete är viktigt, speciellt i Nordens gränsområden.
          </note>
          <note>
            Ska de nordiska länderna klara sig bra och göra sina röster hörda
            i en globaliserad värld måste vi göra det tillsammans. De nordiska
            länderna är via medlemskap i EU eller särskilt avtal genom EES
            knutna till Europeiska unionen. Norden är därför en del av EU:s
            inre marknad på de flesta områden. De nordiska länderna är därmed
            förpliktigade att följa de förordningar och direktiv som utarbetats
            på europeiskt plan. Flera handlar om den fria rörligheten och
            den gemensamma europeiska marknaden. Det nordiska samarbetet om
            öppenhet och arbete över gränserna är därför i samspel med det
            europeiska.
          </note>
          <note>
            Herr talman! Det nordiska näringslivet bör vara så obehindrat
            som möjligt det ligger i alla de nordiska ländernas intresse.
            Olika projekt bedrivs för att information om regelverken i de
            olika länderna ska vara lättare att ta del av men också för att
            stimulera gränsöverskridande företag och lösa gränshinder på näringslivsområdet.
          </note>
          <note>
            Nordiska rådet har utvecklats från att vara ett rent internt
            samarbete till att bli ett instrument där vi kan koordinera de
            olika, ofta överlappande, forum för regionalt samarbete som vuxit
            fram. Vi kan också samordna vårt uppträdande i dem när så behövs.
            Målet bör därför vara att på både nordisk och europeisk nivå såväl
            bättre utnyttja potential inom arbetsmarknaden som minska de hinder
            som kvarstår.
          </note>
          <note>
            Moderaterna och alliansregeringen har aktivt och konkret vidtagit
            flera åtgärder för att fördjupa det nordiska samarbetet och underlätta
            för medborgarna att röra sig över de nordiska gränserna. Framtidsutmaningar
            inom områden där det funnits ett mervärde att samverka har varit
            grunden i detta arbete. Fokus har bland annat varit att stärka
            Nordens konkurrenskraft i en globaliserad värld och gemensamma
            ansträngningar för att bryta utanförskapet på arbetsmarknaden.
          </note>
          <note>
            Nordiska rådet är därför en viktig instans och bör så fortsätta
            att vara. Nordiska rådet har avhjälpt många gränshinder hittills,
            och det är av yttersta vikt att vi fortsätter att undanröja fler.
          </note>
          <note>
            I detta anförande instämde Walburga Habsburg Douglas, Mats Johansson
            och Hans Wallmark (alla M).
          </note>
          <note type="speaker">
            Anf. 58 SVEN-ERIK BUCHT (S):
          </note>
          <note>
            Herr talman! Svensk utrikes- och säkerhetspolitik har historiskt
            präglats av mycket stor samsyn och samstämmighet mellan de politiska
            partierna. Visserligen kanske det har funnits nyansskillnader
            i skrift och tal mellan de politiska partierna, och till och med
            inom de politiska partierna när det gäller tal. Jag tror att det
            är viktigt när det gäller dessa politikområden att ha en stor
            samsyn och samstämmighet. Sverige är ett litet land, och det här
            har skapat trovärdighet för vår utrikes- och säkerhetspolitik.
          </note>
          <note>
            För att kunna åtnjuta trovärdighet på lång sikt räcker inte alltid
            bara fina tal och skrift, utan det behövs också aktivitet och
            engagemang. Herr talman! Jag skulle vilja lyfta upp två frågor
            där jag ser att vi behöver mer aktivitet och engagemang. Jag är
            glad att föregående talare lyfte upp de nordiska frågorna, för
            den ena frågan är fördjupad nordisk samverkan. Den andra frågan
            är samverkan på Barentsområdet.
          </note>
          <note>
            När det gäller en fördjupad nordisk samverkan vill jag lyfta
            upp tre områden.
          </note>
          <note>
            För det första är det de bilaterala avtal som finns mellan de
            nordiska länderna. Det finns oerhört mycket kvar att göra när
            det gäller att underlätta för den gemensamma arbetsmarknad som
            Norden är i dag. Det finns fortfarande många hinder inom socialförsäkringssystemet
            när man jobbar på den ena sidan gränsen och bor på den andra,
            för att inte tala om de bilaterala avtalen när det gäller beskattning
            som ser väldigt olika ut mellan de nordiska länderna.
          </note>
          <note>
            För det andra gäller det och där måste jag ge en eloge till Hans
            Wallmark som lyfte upp frågan våra ambassader och konsulat. Det
            finns de som nu surar lite grann och står i en kammare och lägger
            ned dem, men man måste hitta nya vägar. Jag tror därför att vi
            inom Norden måste hitta vägar där vi samverkar kring våra ambassader
            och konsulat. Sverige måste vara med i världen, då vi är väldigt
            exportberoende. Det är en viktig sak.
          </note>
          <note>
            För det tredje är det den nordiska rösten. Utrikesminister Bildt
            sade i sitt inledningsanförande ungefär så här: Europas röst behövs
            i världen, och Sveriges röst behövs i Europa. Men det som händer
            i dag i Europa och världen är att fler och fler länder tar position.
            Man går från fattiga länder till tillväxtländer. Det blir fler
            som konkurrerar om rösten, och svensk röst tenderar att bli svagare.
            Jag tror att en fördjupad nordisk samverkan gör att Norden kan
            bli en röst inte bara i Europa utan också i världen.
          </note>
          <note>
            Herr talman! Det behövs aktivitet och engagemang kring de här
            sakerna för att vi långsiktigt ska bli trovärdiga. Det är de bilaterala
            avtalen, våra beskickningar ute i världen och en stark nordisk
            röst.
          </note>
          <note>
            Den andra frågan som jag vill lyfta upp är Barentssamarbetet.
            Utrikesministern sade också så här i sitt inledningsanförande:
            Gårdagens fattiga länder ser vi växa fram till tillväxtmotorer
            i världen. Man skulle också kunna uttrycka det så här: Gårdagens
            fattiga regioner ser vi växa fram som tillväxtmotorer i världen
            och Europa.
          </note>
          <note>
            Herr talman! Barentsområdet är ett av världens rikaste råvaruområden,
            med fantastiska tillgångar på norsk sida i olja, gas, vattenkraft
            och fisk, den svenska malmen, skogen och vattenkraften liksom
            i norra Finland, för att inte tala om nordvästra Ryssland. Trycket
            på dessa råvaror är enormt, och det har att göra med den dramatiska
            globala efterfrågan. Det flyttas hela städer, öppnas nya gruvor,
            nya gas- och oljefält. Samhällen som har varit på väg att dö sotdöden
            lever upp igen. Herr talman! Barentsområdet är Europas kornbod.
          </note>
          <note>
            Sverige har faktiskt ordförandeskapet i Barentsrådet i dag via
            vår utrikesminister. Jag känner att det behövs betydligt mer engagemang
            och aktivitet inom det här området. Det behövs hands on kring
            tillväxtfrågor, utbildningsfrågor, infrastruktur, energi och miljö.
            Det behövs också ett folkligt engagemang och ett folkligt utbyte
            och nätverk, eller som Ulrik Nilsson sade: Möten mellan människor
            det är det som förändrar. Jag tror också att det är viktigt i
            vår utrikespolitik att vi tar upp de frågorna. Nordvästra Ryssland
            är inte längre bort än tre timmar från Norrbotten så nära är det.
          </note>
          <note>
            Det behövs engagemang också kring utrikes- och säkerhetspolitik.
            Historiskt har alltid konflikter uppstått där det har funnits
            tillgångar på råvaror i mängder, oaktat var vi har varit på globen.
          </note>
          <note>
            Vi behöver engagemang också längre bort. Utrikesministern sade
            att vi behöver ett engagemang i söder och i öster. Men världen
            är större än söder och öster. Det behövs ett nordligt engagemang,
            och det behövs ett engagemang i nordisk samverkan och samverkan
            i Barentsområdet.
          </note>
          <note>
            I detta anförande instämde Carin Runeson och Tommy Waidelich
            (båda S).
          </note>
          <note type="speaker">
            Anf. 59 HANS WALLMARK (M) replik:
          </note>
          <note>
            Herr talman! Låt mig kvittera Sven-Erik Buchts vänlighet och
            säga att det är viktigt att ha röster som Sven-Erik Bucht i Sveriges
            riksdag, med den rika kännedom som Sven-Erik Bucht har om Tornedalen
            och därmed gränsbygder. Jag tror att vi behöver fler gränsbygdsmänniskor
            och gränsbyggare i Sveriges riksdag, från Tornedalen, från NorgeVärmlandsområdet
            och från Öresundsområdet. Därför är det bra.
          </note>
          <note>
            Jag tycker också att det är bra att Sven-Erik Bucht pekar på
            samarbetet när det gäller ambassadmöjligheter. Sverige hade ingen
            ambassad i Tunisien den hade lagts ned under en socialdemokratisk
            regering. Men vi kunde utnyttja att det fanns lokaler i den finska
            ambassaden i Tunis, vilket var mycket bra.
          </note>
          <note>
            Sven-Erik Bucht efterlyser, herr talman, en fördjupad nordisk
            röst. Då vill jag ställa två frågor.
          </note>
          <note>
            Tycker inte att Sven-Erik Bucht att den fördjupade nordiska rösten
            finns i dag, med det rätt intima samarbete som Sveriges utrikesminister
            Carl Bildt har med sin finska och norska kollega, där de gör flera
            saker samtidigt, både tillsammans och sida vid sida?
          </note>
          <note>
            Den andra frågan är: Är inte den nordiska rösten viktig i förhållande
            till Ryssland?
          </note>
          <note type="speaker">
            Anf. 60 SVEN-ERIK BUCHT (S) replik:
          </note>
          <note>
            Herr talman! Jag är övertygad om att det behövs en betydligt
            starkare röst för Norden. Den är inte tillräckligt stark i dag.
            Väldigt sällan agerar vi gemensamt i EU-sammanhang i Norden. Det
            är ett exempel.
          </note>
          <note>
            Det finns oerhört många gränshinder som jag personligen och vi
            som lever i Norrbotten och har jobbat där under lång tid upplever.
            Byråkratin är ibland hemsk. Det behövs krafttag från politiken.
          </note>
          <note>
            Sedan vill jag tacka för dina vänliga ord när det gäller min
            närvaro här i riksdagen. Dem blev jag glad för.
          </note>
          <note type="speaker">
            Anf. 61 HANS WALLMARK (M) replik:
          </note>
          <note>
            Herr talman! Jag delar verkligen synpunkten att mer kan göras
            mot gränshinder. Som en tidigare talare sade i sitt anförande
            görs det väldigt mycket. De senaste åren tycker jag att det har
            varit en fantastiskt god utveckling, som inleddes med Cristina
            Husmark Pehrsson som ansvarig minister. Det är oerhört viktigt
            att fokusera på gränshinder och hitta det konkreta.
          </note>
          <note>
            Jag kan också från Öresundsregionen nämna att vi har ett skatteavtal
            med Danmark som en socialdemokratisk finansminister råkade förse
            oss med som vi har synpunkter på.
          </note>
          <note>
            Jag skulle dock vilja säga, herr talman, att det är viktigt att
            Sven-Erik Bucht efterfrågar en starkare nordisk röst. Det vill
            också jag ha. Men jag tycker att vi också måste se det som har
            skett. I dag talar Norden mer gemensamt. Det finns en större koordinering
            mellan den svenska, den finska och den norska utrikesministern
            än det har gjort tidigare. Vi ska glädja oss åt detta, Sven-Erik
            Bucht. Men sedan ska vi önska mer, gärna ett nytt skatteavtal
            med Danmark och fler förbättringar när det gäller att ta bort
            gränshinder.
          </note>
          <note type="speaker">
            Anf. 62 SVEN-ERIK BUCHT (S) replik:
          </note>
          <note>
            Herr talman! När det gäller skatteavtal ser det helt olika ut
            med de bilaterala avtal som vi har med Finland. Har man haft makten
            i fem år och bara har synpunkter, då tycker jag, Hans, att man
            också måste ha aktivitet. Det är det jag säger lite hands on.
            Men man har bara synpunkter och det händer inte mer än så.
          </note>
          <note type="speaker">
            Anf. 63 KERSTIN LUNDGREN (C) replik:
          </note>
          <note>
            Herr talman! Jag begärde replik främst för att stryka under vikten
            av ett ökat nordiskt samarbete. Jag delar helt uppfattningen att
            det fortfarande finns gränshinder att riva. Från Centerpartiets
            sida är vi väldigt intresserade av att riva hinder riva hinder
            för människor att röra sig, riva hinder för människor att förverkliga
            drömmar. Då är gränser något som ska överbryggas och inte byggas.
          </note>
          <note>
            Jag vill också understryka betydelsen av att regeringen nu har
            ett aktivt arbete med att utveckla det nordiska samarbetet utrikespolitiskt,
            säkerhetspolitiskt och inom andra fält. De möjligheter som nu
            öppnas inom Nordiska rådet, där man tittar över möjligheterna
            att tillföra ytterligare områden till det nordiska samarbetsområdet,
            är viktiga. Jag hoppas på ett stöd också från Socialdemokraterna
            i det arbetet.
          </note>
          <note type="speaker">
            Anf. 64 SVEN-ERIK BUCHT (S) replik:
          </note>
          <note>
            Herr talman! Den legendariska landshövdingen Ragnar Lassinantti
            sade 1965: De flesta gränser är mänskliga verk. Det kan gälla
            nationsgränser och regiongränser. Det kan gälla religiösa gränser
            och politiska gränser. Och i gränsens psykologi finns oftast att
            vi tänker längs efter dem, sällan över dem.
          </note>
          <note>
            Men med debatten här i kammaren kring Norden och Barentsområdet
            känner jag att vi kanske hittar varandra över de politiska gränserna,
            så att vi inte drar upp de hemska murar som gör att det inte händer
            något.
          </note>
          <note type="speaker">
            Anf. 65 KERSTIN LUNDGREN (C) replik:
          </note>
          <note>
            Herr talman! Vi vill verkligen inte att det ska stå stilla. Vi
            vill se utveckling. Vi vill se möjligheter och se att gränshinder
            och andra hinder rivs för människors möjligheter det må vara i
            Norrbotten, Tornedalen eller på andra ställen.
          </note>
          <note>
            Att utveckla det nordiska samarbetet utrikespolitiskt och säkerhetspolitiskt
            är ett viktigt inslag, och Nordens röst tycker jag kommer fram
            tydligare nu, med regeringens arbete, än vi har sett på väldigt
            länge. Det är jag glad för, herr talman!
          </note>
          <note type="speaker">
            Anf. 66 SVEN-ERIK BUCHT (S) replik:
          </note>
          <note>
            Herr talman! Välkommen! Vi har massor av idéer från socialdemokratin
            för att utveckla nordisk samverkan och samverkan på Barentsområdet
            som leder till stor tillväxt för Sverige och framtidstro för våra
            barn och barnbarn.
          </note>
          <note type="speaker">
            Anf. 67 MARIETTA DE POURBAIX-LUNDIN (M):
          </note>
          <note>
            Herr talman! Är det fler än jag som anar att en diktator i vårt
            närområde mitt i Europa just nu andas ut och drar en lättnadens
            suck, när världens blickar, det internationella engagemanget och
            massmediernas strålkastare riktas mot Egypten och Tunisien i stället
            för, som för mindre än två månader sedan, mot Vitryssland och
            diktator Lukasjenko och hans regim?
          </note>
          <note>
            Efter presidentvalet den 19 december var de internationella valobservatörerna
            eniga i sina uttalanden om omfattande valfusk. Fredliga demonstrationer
            slogs brutalt ned. Oppositionskandidater misshandlades och fängslades.
            Deras familjer trakasserades och hotades. Oppositionens partihögkvarter
            och tidningsredaktioner invaderades. Massarresteringar följde.
            Om detta rapporterades det mycket i svenska massmedier.
          </note>
          <note>
            Den 19 januari i år ordnade jag här i riksdagen ett seminarium
            med fyra representanter för den enade demokratiska oppositionen
            i Vitryssland. En av dem som kom skulle egentligen ha varit på
            förhör hos KGB ja, det heter faktiskt fortfarande KGB i Vitryssland
            men han valde att komma till Stockholm och till riksdagen.
          </note>
          <note>
            Deras vädjan var att vi och EU skulle upphöra med alla kontakter
            med diktaturregimen i Vitryssland men hjälpa de oskyldigt fängslade.
            Som en av representanterna sade: Ni har nyckeln till fängelsecellerna
            i era fickor.
          </note>
          <note>
            EU agerade och reagerade, och jag vet att Sverige, med utrikesminister
            Carl Bildt i spetsen, var drivande, för man införde sanktioner
            mot regimen. Det ledde till frysta tillgångar och att ett antal
            personer inte är önskvärda att komma till EU. Det är 150160 personer
            som omfattas av detta, och de står alla Lukasjenko nära.
          </note>
          <note>
            Det var alldeles nyligen en givarkonferens i Warszawa där jag
            vet att man samlade in pengar till demokratiska krafter i Vitryssland.
            Jag vet också att biståndsminister Gunilla Carlsson har ökat biståndet
            till demokratiska krafter och det civila samhället i Vitryssland
            och kommer att öka det ännu mer om det behövs. Men som en del
            vitryssar säger: Man måste vara försiktig när man delar ut pengar,
            för man vet inte riktigt vad olika civila organisationer och NGO:er
            står för. De kan stå Lukasjenko väldigt nära, så man bör vara
            väldigt observant på det.
          </note>
          <note>
            Den 27 januari hade vi i Europarådet en brådskande debatt om
            Vitryssland. Då ska ni veta att Vitryssland är ett av få länder
            i Europa som inte är med i Europarådet. Det beror naturligtvis
            på att landet fortfarande har dödsstraff, och efter det som har
            hänt är väl landet ännu längre borta från Europarådet.
          </note>
          <note>
            Vi antog en resolution där vi uppmanade den vitryska staten
          </note>
          <note>
            Europarådet uppmanade också sina medlemsstater
          </note>
          <note>
            Det sista var ett svenskt förslag som antogs enhälligt.
          </note>
          <note>
            Naturligtvis kommer Europarådets suspendering av Vitrysslands
            gäststatus inte att lyftas förrän man har tagit bort dödsstraffet
            och infört demokrati och mänskliga rättigheter i Vitryssland.
          </note>
          <note>
            Man kan ju undra hur länge Lukasjenko kan sitta kvar. Enligt
            mig kan han bara sitta kvar så länge hans vänner i Ryssland anser
            att det är möjligt att stödja honom. Så länge kommer han att sitta
            kvar. Men om de i Ryssland känner att trycket från omvärlden mot
            diktatorn i Vitryssland blir för stort och att det därmed indirekt
            påverkar dem själva kan luckan öppnas och Kreml låta Lukasjenko
            falla.
          </note>
          <note>
            I går hade jag kontakt med någon som kan vitryska för att höra
            hur det går för våra demokratiska vänner i den demokratiska oppositionen
            i Vitryssland. Och jag fick ett svar, som då är översatt, eftersom
            jag inte kan vitryska. Det är från före detta presidenten Stanislau
            Sjusjkievitj.
          </note>
          <note>
            Det viktigaste, säger han, är fortfarande att utan förbehåll
            kräva, och utöva påtryckningar på regimen, att alla politiska
            fångar släpps fria och samtliga planerade repressiva åtgärder
            inställs och att de som sitter i husarrest återfår sin normala
            frihet och planerade rättegångar ställs in.
          </note>
          <note>
            Kort sagt handlar det om att inte låta Lukasjenko spela med tiden,
            så att vi i väst till dess, speciellt i dagens oroliga värld,
            glömmer bort vad som hände nästgårds och vad Europas sista diktator,
            han som höll sig kvar, hade planerat att göra med sina politiska
            motståndare.
          </note>
          <note>
            Det är bara att hålla med. Jag kan säga till Lukasjenko: Du ska
            inte andas ut. Du kan inte andas ut. Vi kommer att fortsätta att
            bevaka det som händer i Vitryssland. Och den demokratiska omvärlden
            kommer alltid att stå på de vitryska frihets-, demokrati- och
            mänskliga rättighetskämparnas sida.
          </note>
          <note type="speaker">
            Anf. 68 HANS WALLMARK (M):
          </note>
          <note>
            Herr talman! För några dagar sedan var jag tillsammans med tjugotalet
            andra föräldrar på ett informationsmöte. Våra barn ska tack vare
            Rotary ges möjligheten att studera utomlands under ett år. I utbyte
            ska pigga och positiva ungdomar komma till Sverige för att plugga
            och lära sig svenska. För mammor, pappor och barn är detta något
            stort som väntar.
          </note>
          <note>
            Men med detta sagt inser jag att det ändå inte är lika omvälvande
            som när dessa utbytesprogram genomfördes för 30 år sedan. Då fanns
            i bästa fall vanliga brev som nådde fram efter ett par dagar och
            collect calls till mamma och pappa. I dag går det att följa allt
            samtidigt som det händer via Facebook, twitter och bloggar. Och
            sker det något riktigt allvarligt finns möjligheten att via sökmotorer
            leta efter i pris någorlunda överkomliga flygbiljetter för att
            ta sig dit där det egna barnet finns.
          </note>
          <note>
            Denna bild av verkligheten kastar också ljus över en svensk utrikesdebatt.
            Allt är så mycket närmare. Vi kan direkt följa det som sker på
            torget i Tunis eller i Kairo. Vi kan följa oberoende granskare
            såväl som etablerade medier. Al-Jazira har de senaste veckorna
            blivit en lika viktig informationskälla som exempelvis CNN.
          </note>
          <note>
            Utrikespolitiskt fokus riskerar mycket att dikteras av pågående
            nyhetsrapportering. Och alla känner vi väl att något väldigt är
            på gång i Nordafrika och arabvärlden med inte bara en utan två
            presidenter som drivits i väg av frustrerade befolkningar de senaste
            veckorna. Fler kan vara på väg. Tidigare år har andra händelser
            upprört och kommit att prägla den utrikespolitiska debatten. Det
            kan ha varit munkarnas modiga marsch för frihet i Burma eller
            studenter som krossats av framryckande stridsvagnar i Peking.
          </note>
          <note>
            Faran med att helt fångas av stundens medierapportering är att
            annat viktigt kan gå förlorat. Under de senaste timmarnas debatt
            har exempelvis väldigt lite sagts om Sydamerika. Det är på sitt
            sätt tråkigt då det är en kontinent med en enorm potential. Tidigare
            år har det funnits anledning att vara bekymrad över militärjuntors
            framfart och övergrepp mot mänskliga rättigheter. Med undantag
            för exempelvis Venezuela och president Chávez försök att strypa
            oppositionen går utvecklingen rätt i många länder, med fria presidentval
            och skiften på de högsta posterna i länder som Chile och Brasilien.
            Till det kommer en god ekonomisk utveckling som imponerar, inte
            bara i de här två länderna utan också i exempelvis Peru.
          </note>
          <note>
            En förklaring till bristande intresse kan vara språket. Alltför
            få läser och förstår spanska. Miljöpartisten Bodil Ceballos är
            en av få i kammaren som brukar hänvisa till spanskspråkiga tidningar,
            som El País. Vi har i Sverige en hel del som beviljades flyktingstatus
            under 1970- och 80-talet. De är nu utmärkta broar mellan våra
            länder och ekonomier, mellan Europa och Sydamerika, och goda ambassadörer
            för både sitt nya hemland Sverige och sina gamla hemländer.
          </note>
          <note>
            Herr talman! Språkförbistringen kan också vara en förklaring
            till att vi haft så svårt att förstå kraften i och vidden av de
            stora förändringarna i södra Medelhavsområdet och Nordafrika.
            Fransktalande i Tunisien och Algeriet och engelsktalande i Egypten
            har hjälpt till att göra det som nu sker begripligt. Svårare är
            det då att rätt utvärdera det som inträffar i mer uteslutande
            arabisktalande länder, som Jemen. Det är ett land som mycket väl
            kan bli nästa på listan där korrupta regimer fälls av folk som
            fått nog av fattigdom och marginalisering.
          </note>
          <note>
            Som ordförande i riksdagens EMPA-delegation känner jag tillsammans
            med mina fem övriga riksdagskolleger ett särskilt ansvar för södra
            Medelhavsområdet. Det är lika fascinerande som starkt att nu följa
            utvecklingen. Likt tidigare talare vill jag understryka hur viktigt
            det är att EU och därmed Sverige är på plats, inte minst för konkret
            demokratibistånd. Vi alla i den här kammaren, som rimligtvis är
            partimedlemmar, har ett särskilt ansvar att finna dem som nu är
            beredda att kandidera i kommande val och lära ut allt sådant som
            vi kan finna självklart, som hur flygblad tillverkas, hur politiska
            program och plattformar tas fram och processas och att en viktig
            del av varje valkampanj är att visa motståndarna respekt. Kraven
            ska inte bara ställas på andra organ och andra institutioner utan
            också ställas på oss själva som demokrater.
          </note>
          <note>
            Val är inte allt. Det kan vara en viktig början, men det kan
            också missbrukas. Sex månader till val i Tunisien respektive Egypten
            kan tyckas vara en lång tid, men det är en oerhört kort tid för
            den som för första gången i sitt liv ska delta i ett fritt val.
            Den amerikanska författaren och tänkaren Fareed Zakaria påpekar
            i sin bok Frihetens framtid att det utöver val behövs rättssäkerhet,
            maktdelning och skydd av grundläggande fri- och rättigheter, som
            yttrandefrihet, föreningsfrihet, religionsfrihet och egendomsrätt.
            Vad som behövs är inte bara val utan också en väl fungerande konstitutionell
            ordning.
          </note>
          <note>
            Nog så viktig är också en fungerande ekonomisk utveckling i de
            länder som nu är på väg att demokratiseras. Frustrerade medborgare
            som gjort upp med det gamla tjuvsamhället måste mötas av nya regeringar
            som kan ta de första stegen mot bättre reella levnadsvillkor.
            Klarar man inte av detta är risken stor att missnöje och besvikelse
            kan leda till att även den demokratiska processen avbryts. Just
            därför är det oerhört viktigt med handelsavtal och att något görs
            åt tullar som försvårar export från Nordafrika till Europa. Utöver
            demokrati och mänskliga rättigheter behövs marknadsekonomi.
          </note>
          <note>
            Först föll den sovjetiska socialismen. Nu är det dags för den
            arabiska socialismen att falla.
          </note>
          <note>
            Herr talman! Några av riksdagskollegerna har här i utrikesdebatten
            berört Norden. Det är viktigt och väsentligt. Men som boende i
            Öresundsregionen, med Skåne och Själland, och med god kännedom
            om Tornedalen känns det faktiskt provocerande att man ser detta
            som utrikespolitik. För Norden handlar om vår vardag och vårt
            dagliga liv. Därför väljer jag att lägga mer krut på den frågan
            då kammaren någon gång i maj förväntas diskutera just nordiska
            frågor.
          </note>
          <note type="speaker">
            Anf. 69 STAFFAN DANIELSSON (C):
          </note>
          <note>
            Herr talman! Sverige är en del av den skandinaviska halvön som
            ligger längst i väster på den väldiga landmassa som utgör Europa
            och Asien. Längst i öster, med Ryssland emellan oss, ligger en
            annan halvö den koreanska.
          </note>
          <note>
            I Sverige diskuterar vi insatsförsvar och ett nära samarbete
            med demokratier i EU och Nordamerika. I Nordkorea handlar det
            om invasionsförsvar, kanske också anfallsförsvar, isolering och
            absolut inga allianser. Förtrycket av det egna folket är fruktansvärt.
            Befolkningen åsamkas av det slutna kommunistiska terrorsystemet
            och genom frånvaron av frihet och marknadsekonomi återkommande
            hungerkatastrofer med miljoner utmärglade och svältdöda människor.
            Orden folkmord och folkförtryck för denna hemska verklighet känns
            tyvärr mycket relevanta.
          </note>
          <note>
            Låt oss trots detta ändå glädjas över att det kalla kriget är
            slut, att järnridån har fallit och att Sverige deltar i det stora
            europeiska fredsprojekt som EU utgör.
          </note>
          <note>
            Friheten för Nordkoreas folk har ännu inte kommit. Men jag hoppas
            att det ska ske snarast möjligt, i så ordnade former som möjligt.
          </note>
          <note>
            Isolationistiska tankar finns också i Sverige. Det finns de som
            menar att Sveriges säkerhet bäst främjas genom en återgång till
            ett nationellt inriktat invasionsförsvar och en mer isolationistisk
            politik, bland annat genom att Sverige lämnar Europeiska unionen.
            Den här uppfattningen finns i dag representerad i Sveriges riksdag
            genom de två ytterkantspartierna Vänsterpartiet och Sverigedemokraterna.
            EU är ett oerhört viktigt fredsprojekt, och utan det skulle Europa
            snabbt riskera att åter bli en mycket farligare världsdel. Centerpartiet
            står bakom regeringens målsättning att öka Sveriges internationella
            fredsinsatser och att Sveriges försvar ska vara insatsberett för
            uppgifter nationellt, i närområdet och internationellt. Rysslands
            utveckling inger oro och kräver fortsatt nära uppmärksamhet, och
            det är bra att regeringen avser att snart låta Försvarsberedningen
            arbeta igen med sikte på nästa försvarsbeslut 2014.
          </note>
          <note>
            Sveriges säkerhet är nära sammankopplad med våra grannars och
            Europeiska unionens säkerhet. Det är viktigt att Sverige som militärt
            alliansfritt land tar sitt ansvar vad gäller försvar och fredsinsatser
            på ett med länderna i vår omvärld jämbördigt sätt. Detta gagnar
            givetvis också vår egen säkerhet på sikt. Finland analyserar regelbundet
            sina olika militära samarbeten. En enig försvarsberedning uttalade
            för några år sedan att Sverige borde göra sammalunda. Centerpartiet
            har också ställt sig bakom detta, givet en bred samsyn i riksdagen.
          </note>
          <note>
            Dagens debatt om utrikespolitiken och säkerheten har varit viktig
            och givande. Jag vill avsluta med att uttrycka min egen och väldigt
            mångas förhoppning att frihet och demokrati ska växa i världen.
            Arabvärlden är aktuell nu; jag hoppas att det når till Iran och
            också Nordkoreas folk.
          </note>
          <note type="speaker">
            Anf. 70 KENT EKEROTH (SD):
          </note>
          <note>
            Herr talman! Många talar av naturliga skäl om det som nu händer
            i framför allt Egypten men även i andra delar av den muslimska
            världen. Oftast är, som vi även hört i denna kammare i dag, omdömena
            om det som händer oreserverat positiva närmast naiva i sitt omhuldande
            av det som händer.
          </note>
          <note>
            Låt mig klargöra en sak: Jag hoppas verkligen att det som händer
            i Egypten och på andra ställen i den muslimska världen kommer
            att leda till en positiv utveckling mot en sekulär demokrati i
            Egypten. Det hoppas jag innerligen.
          </note>
          <note>
            Men det som skiljer mig från många andra är dock att jag har
            en något mer kritisk utgångspunkt när det gäller det som händer.
            Även om jag hoppas är jag långt ifrån övertygad om att slutresultatet
            kommer att bli det alla hoppas på. Risken är snarare att det blir
            ett nytt Iran av det hela.
          </note>
          <note>
            Att Vänsterpartiet förbehållslöst omhuldar det som händer är
            inte så förvånande. Socialisterna gjorde på samma sätt gemensam
            sak under den muslimska revolutionen 1979. Vad de inte visste
            var dock att det som hände var just en muslimsk revolution. Det
            blev de i stället smärtsamt medvetna om därefter när de sopades
            bort av mullorna som styr än i dag. Å andra sidan har socialisterna
            inte direkt en historia fylld av väl övervägda val och allianser
            snarare en blodig och våldsam sådan.
          </note>
          <note>
            Varför är jag då inte odelat positiv till framtiden? Det finns
            flera anledningar. För det första är det just Muslimska brödraskapet
            som är den starkaste rörelsen i Egypten och dessutom på många
            andra platser i världen. Hamas är till exempel Muslimska brödraskapet,
            bara under annat namn. Det är inte speciellt förtroendeingivande.
          </note>
          <note>
            Muslimska brödraskapet självt hymlar inte med att det är sharia
            och upprättandet av en muslimsk stat som står på agendan. Har
            inte Sjöstedt med flera insett detta?
          </note>
          <note>
            Yusuf al-Qaradawi, en av de mest inflytelserika muslimerna i
            dag, har länge varit en prominent andlig och ideologisk ledare
            för Muslimska brödraskapet. Han har bland annat hyllat Förintelsen,
            försvarat terrorbombningar och förespråkar jihad och sharia. Är
            detta en oreserverat ljus utgångspunkt för Egyptens utveckling
            som en sekulär demokrati?
          </note>
          <note>
            Situationen ser faktiskt inte så bra ut någonstans. Hizbullahs
            framgång i Libanon nyligen är naturligtvis inte en isolerad händelse.
            Det är en del av en islamistisk våg i demokratiska val i hela
            den muslimska världen.
          </note>
          <note>
            Faktum är att islamister har vunnit alla fria eller delvis fria
            val i regionen under de senaste sex åtta åren, från det islamistiska
            AKP-partiets första valseger 2003 i Turkiet följt av ett ännu
            tydligare återval därefter. Sedan kom den iranske presidenten
            Mahmoud Ahmadinejads seger i det relativt fria, dock inte öppna,
            presidentvalet 2005, Muslimska brödraskapets vinst i det egyptiska
            parlamentsvalet i nästan alla valdistrikt där de var tillåtna
            att delta och Hamas valseger 2006.
          </note>
          <note>
            Muslimska kandidater och partier har segrat i val efter val.
            Menar folk att det inte finns skäl till oro även i fallet Egypten?
            Det är en extremt naiv inställning att inte inse att det finns
            en överhängande risk att det kommer att gå åt fel håll, när man
            har en islamistisk organisation som Muslimska brödraskapet som
            i snart 100 år har kämpat för spridandet av sharia och etablerandet
            av muslimsk stat. Man får vara bra naiv om man inte ens har mage
            att ta upp de farhågor som finns och de problem som kan komma
            om den här utvecklingen går åt det håll jag befarar att den kan
            göra.
          </note>
          <note type="speaker">
            Anf. 71 CHRISTIAN HOLM (M) replik:
          </note>
          <note>
            Herr talman! Det är intressant och samtidigt lite skrämmande
            att lyssna på det som Kent Ekeroth framför. Det är ju utan några
            som helst andra ingående delar en ren rädsla inför ett islamistiskt
            hot som i dag inte finns i de här lägena. Jag säger inte att det
            inte finns några risker över huvud taget, men det finns än så
            länge inga tydliga tendenser.
          </note>
          <note>
            Det som är intressant är att vi av Kent Ekeroth blir kritiserade
            för att vi är oerhört engagerade i Europeiska unionen. Europeiska
            unionen har en utrikespolitik som är oerhört viktig och som kan
            spela en stor roll inte bara i vårt östra grannskap, som vi pratade
            om tidigare, utan också i vårt södra grannskap, det vill säga
            norra Afrika och arabvärlden.
          </note>
          <note>
            På vilket sätt bidrar SD:s och Kent Ekeroths syn att Sverige
            inte bör delta internationellt till en positiv utveckling i det
            här landet? Hur kan er frånvaro i internationell politik och internationellt
            samarbete och ansvarstagande påverka situationen positivt i den
            här regionen?
          </note>
          <note type="speaker">
            Anf. 72 KENT EKEROTH (SD) replik:
          </note>
          <note>
            Herr talman! Här hör vi återigen precis det jag säger: den oerhört
            naiva inställningen att det inte finns något islamistiskt hot
            i Egypten. Jag radade precis upp minst tio anledningar till varför
            det finns ett islamistiskt hot i Egypten. Jag ska rada upp några
            till bara för att göra det ännu enklare för dig.
          </note>
          <note>
            Pew Research Center gjorde nyligen, i december, en opinionsundersökning
            i ett antal muslimska länder, bland annat Egypten. Det visade
            sig att bland egyptierna är det 30 procent som stöder Hizbullah,
            nästan hälften som stöder Hamas och 20 procent som har en positiv
            inställning till al-Qaida. 95 procent anser att islam ska ha en
            stor roll i den egyptiska politiken. 75 procent av muslimerna
            i Egypten vill införa följande axplock av lagar: stening för sex
            utanför äktenskapet, piskning, avhuggning av händer för stöld
            och dylikt, dödstraff för att hoppa av islam.
          </note>
          <note>
            Är det positiva tecken, eller är det kanske tecken på islamisering?
          </note>
          <note type="speaker">
            Anf. 73 CHRISTIAN HOLM (M) replik:
          </note>
          <note>
            Herr talman! För det första kan man göra opinionsundersökningar
            på olika sätt. Vi har sett att man kan få oerhört intressanta
            svar om man kollar på det.
          </note>
          <note>
            Vi har den senaste veckan sett opinionsundersökningar som visar
            vad SD:s företrädare tycker i vissa olika frågor. Jag tror och
            hoppas att det inte finns några sverigedemokrater i den här kammaren
            som står bakom de åsikterna.
          </note>
          <note>
            Det finns oerhört många muslimer och oerhört många kristna runt
            om i världen. De allra flesta, med undantag av en mycket liten
            minoritet, är för en demokratisk utveckling. Sedan finns det också
            de som är extremister, både islamistiska extremister och kristna
            extremister. De är inte bra, och de utgör en fara.
          </note>
          <note>
            Men vad gör du, Kent Ekeroth, för att supporta dem som inte är
            extrema? Hur ser vi till att få en demokratisk utveckling? Du
            kan väl inte tycka att personer förtjänar att leva i en diktatur
            bara för att de inte har samma religion som du?
          </note>
          <note type="speaker">
            Anf. 74 KENT EKEROTH (SD) replik:
          </note>
          <note>
            Herr talman! När man pratar om Egypten och det du, Christian
            Holm, nyss snackade om är det beträffande detta med att det bara
            finns några få extremister så att sharia jag är ledsen att behöva
            säga det inte är extremism inom islam. Sharia är mittfåran inom
            islam och någonting som det i över tusen år bland shiamuslimer
            och sunnimuslimer rått en konsensus om de mest centrala delarna.
          </note>
          <note>
            Yusuf al-Qaradawi, den andlige ledaren för Muslimska brödraskapet,
            är mittfåran inom islam. Sharialagarna tillämpas inte av en extrem
            liten grupp någonstans, av några få som sitter i en källare och
            drömmer om sharialagar.
          </note>
          <note>
            Sharialagar är någonting som praktiserats i 1 400 år och någonting
            som det bland muslimska lärda under en mycket lång tid har rått
            konsensus om. Men du, Christian Holm, står här och pratar om en
            liten extremistisk grupp någonstans. Du har ingen aning om vad
            du pratar om. Över huvud taget vet du inte vad islam eller sharialagarna
            går ut på. Därför blir det ännu roligare när du står här och pratar
            om extremism.
          </note>
          <note type="speaker">
            Anf. 75 JONAS SJÖSTEDT (V) replik:
          </note>
          <note>
            Herr talman! Sverigedemokraterna är så rädda för islam att de
            inte vill ha demokrati.
          </note>
          <note>
            Det som sker i Egypten är huvudsakligen en sekulär revolt för
            demokrati och rättvisa pådriven av bland annat fackföreningar.
            Det finns många olika grupper i den här revolten, men detta är
            huvudriktningen.
          </note>
          <note>
            Samma sak är på väg att närma sig i Iran. Men ni vägrar se att
            det handlar om människors demokratiska rättigheter, för ni är
            så besatta av er primitiva bild av islam och tror att allting
            är islamism.
          </note>
          <note>
            Jag menar att ni intar en i grunden oansvarig hållning i utrikespolitiken.
            Om jag inte tar fel var du, Kent Ekeroth, en av dem som före jul
            besökte bosättare på Västbanken för att uttrycka ditt stöd för
            Israels ockupation av palestinska områden. Det är sådant som gynnar
            politisk extremism och extrema rörelser. När man inte kan se att
            människor förtrycks och när man ställer sig på förtryckarnas sida
            gynnar man precis de krafter som du säger att du vill motarbeta.
          </note>
          <note>
            Min fråga till dig, Kent Ekeroth, är följande: Stöder du Israels
            ockupation av Västbanken stöder du bosättarna som stjäl palestinsk
            mark?
          </note>
          <note type="speaker">
            Anf. 76 KENT EKEROTH (SD) replik:
          </note>
          <note>
            Herr talman! Beträffande snacket om att vi inte stöder demokrati:
            Jag hoppas, som sagt, att utvecklingen nu i Egypten leder till
            någonting positivt, men jag har en något mer kritisk och verklighetsanpassad
            syn på det hela. De som inte stöder demokrati är kanske socialistpartierna
            som, som sagt, har en ganska mörk historia om vad de stött här
            och där.
          </note>
          <note>
            Jag är självklart för demokrati. Men jag tror inte att den kommer
            att överleva speciellt länge under de muslimska tankesätt och
            tankegångar som Muslimska brödraskapet med flera förespråkar.
            Det kritiska förhållningssättet måste man ha, för annars hamnar
            man obönhörligen fel.
          </note>
          <note>
            En primitiv syn på islam talade du, Jonas Sjöstedt, om. Jag har
            en verklighetsanpassad syn på islam. Det du kallar primitivt är
            kanske det som islam står för. Det är bara verkligheten jag återger.
            Sharialagarna är en del av den muslimska verkligheten, en del
            av de lagar som praktiserats i 1 400 år. Du kan kalla det primitivt.
            Jag håller helt med om att sharialagar är någonting primitivt
            men någonting centralt inom islam, mittfåran inom islam. Det är
            kanske bra att vi är överens om att islam är primitivt.
          </note>
          <note type="speaker">
            Anf. 77 JONAS SJÖSTEDT (V) replik:
          </note>
          <note>
            Herr talman! Kent Ekeroth och Sverigedemokraterna smiter ifrån
            det som var min huvudfråga: Stöder ni Israels ockupation av Västbanken
            och palestinska områden, och varför åker du själv till ockuperad
            mark och på det sättet handgripligen stöder ett lands ockupation
            och förtryck av ett annat folk? Den frågan vill jag här ha ett
            svar på.
          </note>
          <note>
            Och stämmer, Kent Ekeroth, det som det varit tidningsuppgifter
            om, nämligen att du har talat och medverkat på en konferens i
            Askelon där bland annat Filip Dewinter från Vlaams Belang deltog?
            Filip Dewinter har gjort sig känd för att i skrift förneka Förintelsen
            och för att ha deltagit i minnesstunder för flamländska SS-soldater.
            Är det era kompisar, Kent Ekeroth från Sverigedemokraterna? Var
            du på samma konferens, och uttrycker ni samtidigt ett stöd för
            Israels ockupation av palestinskt område? Det vill jag ha svar
            om nu !
          </note>
          <note type="speaker">
            Anf. 78 KENT EKEROTH (SD) replik:
          </note>
          <note>
            Herr talman! Jag svarar gärna. Det kommer faktiskt snart i SD-Kuriren
            en artikel om mitt besök i Israel. Jag besökte bosättningarna,
            och jag var i bland annat Jerusalem och Tel Aviv och träffade
            där politiska partier, folk från universitet och så vidare. Jag
            har inget problem med det.
          </note>
          <note>
            Du säger att palestinskt land snotts, Jonas Sjöstedt. Men återigen
            du känner kanske inte till juridiken: Till att börja med har det
            aldrig funnits en palestinsk stat, så det är en definitionsfråga
            vad som är palestinskt land eller inte. Den frågan är ännu inte
            löst, som du säkert vet, så den konflikten och de förhandlingarna
            pågår fortfarande.
          </note>
          <note>
            Jag var alltså på nämnda platser och har inget problem med det.
            Jag är Israelvän och är stolt över att säga det. Du, Jonas Sjöstedt,
            stöder däremot Hamas och säkert också Hizbullah och andra demokratiskt
            tillsatta som står för terrorism och för det islam som Muslimska
            brödraskapet står för och som är antidemokrater, kvinnofientliga
            och odemokratiska. Det är vad du står för. Jag står för demokrati
            i Mellanöstern.
          </note>
          <note type="speaker">
            Anf. 79 KERSTIN LUNDGREN (C) replik:
          </note>
          <note>
            Herr talman! Tidigare här hörde jag ett inlägg där det sades:
            Låt oss kräva av alla stater att de ställer upp för mänskliga
            rättigheter.
          </note>
          <note>
            Herr talman! Jag läser åtminstone att religionsfrihet är en av
            de mänskliga rättigheterna. Jag skulle vilja höra om man som medborgare
            i den här världen enligt Kent Ekeroth har rätt att välja att vara
            muslim. Tror Kent Ekeroth på religionsfrihet? Jag skulle också
            vilja höra vad Kent Ekeroth föredrar, en diktator eller en demokrat.
          </note>
          <note type="speaker">
            Anf. 80 KENT EKEROTH (SD) replik:
          </note>
          <note>
            Herr talman! Frågan var om vi föredrar demokrati framför diktatur.
            Den frågan är så dum att man häpnar.
          </note>
          <note>
            Jag har aldrig sagt att vi är emot demokrati eller demokratiska
            institutioner. Jag har sagt att jag inte tror att detta med ett
            islamistiskt förhållningssätt, islam och Muslimska brödraskapet
            kommer att vara. Vi har ju sett hur det tidigare varit. Låt oss
            inte vara naiva i det avseendet!
          </note>
          <note>
            Inbillar man sig att Muslimska brödraskapet, Hamas eller vem
            det än kan vara som företräder strömningarna inom islam förespråkar
            demokrati går man fel. Varje gång kommer ni då att gå fel, speciellt
            när man säger att man ska applicera sharialagarna. Då finns det
            inget utrymme för demokrati, allra minst för kvinnor. Jag förstår
            inte att ni inte ens kollat upp dessa banala, enkla fakta.
          </note>
          <note type="speaker">
            Anf. 81 KERSTIN LUNDGREN (C) replik:
          </note>
          <note>
            Herr talman! Jag funderar på om det är så att Kent Ekroth ser
            alla muslimer som en och samma person. Det finns bara en åsikt
            inom den muslimska trosinriktningen, och det finns bara en politisk
            uppfattning om man är verksam demokrat och samtidigt råkar ha
            valt att tro på islam. Är det så?
          </note>
          <note>
            Herr talman! Det funderar jag på. Jag undrar också om Kent Ekeroth
            tror på religionsfrihet.
          </note>
          <note type="speaker">
            Anf. 82 KENT EKEROTH (SD) replik:
          </note>
          <note>
            Herr talman! Religionsfrihet är en sak. Man får tro på vad man
            vill. Om man vill får man också i demokratiska val rösta fram
            islamistregeringar; det står var och en fritt att göra det. Likaså
            står det var och en fritt att vara kommunist jag gillar inte det.
            Det kan vara fritt att vara islamist jag gillar inte det. Det
            står var och en fritt att vara nazist jag gillar inte heller det.
            Hitler blev framröstad i ett demokratiskt val jag gillar inte
            det. Hamas blev framröstat i ett demokratiskt val jag gillar inte
            det.
          </note>
          <note>
            Folk kan göra val som andra inte gillar. Att rösta fram islamistregeringar
            eller islamistpartier är någonting som jag alltid kommer att vara
            emot. På samma sätt är det när det gäller andra antidemokratiska
            rörelser, såsom kommunism, nazism som visserligen är en del av
            socialismen eller islamism. Det spelar ingen roll hur de kommer
            till makten. Jag kommer alltid att bekämpa dem därför att de är
            av odemokratisk natur och framför allt kvinnofientliga och totalitära.
          </note>
          <note type="speaker">
            Anf. 83 HANS WALLMARK (M) replik:
          </note>
          <note>
            Herr talman! Riksdagens talarstolar har i dag uppenbarligen förvandlats
            till ställen för religiös seminarieverksamhet. Låt mig därför
            komma med ett klarläggande.
          </note>
          <note>
            Jag är kristen. Vi kristna finns i lite olika färger, former
            och utföranden. Så är det faktiskt också med människor som tillhör
            den muslimska traditionen.
          </note>
          <note>
            Kent Ekeroth nämnde den muslimska världen. Det tror jag är en
            historieförfalskande beteckning som är farlig att använda. Låt
            oss använda arabvärlden! Araber finns nämligen också i olika färger,
            former och utföranden. De är kristna, de är muslimer, de är judar
            och de har ingen religion alls.
          </note>
          <note>
            Utöver detta: När kyrkor har brunnit och kristna jagats i Egypten
            tidigare om åren tror jag att många Sverigedemokrater varit upprörda.
            Det är den regim man nu på något sätt beklagar har försvunnit,
            och man är orolig för vad som ska komma efter.
          </note>
          <note>
            Personligen tillhör jag dem som tror att en rättsstat framvuxen
            ur demokrati men också alla de andra fri- och rättigheter som
            ska komma är det viktiga just för religionstolerans. Det handlar
            om att människor oberoende av om de är kristna, judar, muslimer
            eller inte har någon tro alls ska kunna leva sida vid sida.
          </note>
          <note>
            Därför, herr talman, vill jag ställa följande fråga till Kent
            Ekeroth: Vad är du rädd för?
          </note>
          <note type="speaker">
            Anf. 84 KENT EKEROTH (SD) replik:
          </note>
          <note>
            Herr talman! Vi beklagar inte Mubaraks fall. Jag tycker faktiskt
            att alla diktatorer i hela världen ska falla så fort det bara
            går, till exempel i Kina. Jag tyckte att det var bra när Pol Pot
            föll, och jag tycker att det är bra med alla diktatorer som någonsin
            har fallit i historien. Det kan jag klargöra nu direkt.
          </note>
          <note>
            Vad är jag rädd för? Det har jag sagt tidigare. Jag är rädd för
            att Egypten går Irans väg. Jag är rädd för att Muslimska brödraskapet
            tar över. Jag är rädd för att Muslimska brödraskapet gör Egypten
            till en stat som Iran. Det är inte en farhåga som är grundlös.
            Som jag sade i mitt anförande är Muslimska brödraskapet vad det
            är, och det egyptiska folket står och tycker det de tycker, vilket
            visar sig i opinionsundersökningar.
          </note>
          <note>
            Det visar att det finns en ganska stark grund för att Egypten
            ska gå åt fel håll. Jag hoppas att de inte gör det, men man ska
            inte vara naiv nog att säga att de inte kan göra det eller att
            allting är jättebra och att det nu kommer att bli sekulär demokrati.
            De komponenter som Egypten har i dag kan tyvärr leda helt fel,
            och det har jag sagt i mitt anförande tidigare. Det måste vi tänka
            på.
          </note>
          <note type="speaker">
            Anf. 85 HANS WALLMARK (M) replik:
          </note>
          <note>
            Herr talman! En sådan utveckling som Kent Ekeroth beskriver skulle
            jag också vara rädd för. Vi vill inte se en iranisering av Egypten.
            Samtidigt är jag helt övertygad om att rättssäkerhetens, rättsstatens
            och laglighetens väg är rätt väg att vandra såväl i Egypten som
            i Iran.
          </note>
          <note>
            Jag vill i all ödmjukhet ge ett råd till Kent Ekeroth. I stället
            för att vara fast vid sin fixering borde det vara vettigare att
            tala om det som är det väsentligaste att bygga upp i arabvärlden:
            rättssäkerhet, maktdelning och skydd av grundläggande fri- och
            rättigheter som yttrandefrihet, föreningsfrihet, religionsfrihet
            och egendomsrätt. I tio minuter har vi haft olika replikskiften,
            och aldrig har detta betonats.
          </note>
          <note>
            Herr talman! För egen del är jag helt övertygad om att det är
            detta som lägger grunden för en god utveckling oavsett om vi pratar
            om Egypten eller Iran och oavsett om vi pratar om Europa eller
            arabvärlden.
          </note>
          <note type="speaker">
            Anf. 86 KENT EKEROTH (SD) replik:
          </note>
          <note>
            Herr talman! Jag tror att vi är helt överens om att det är viktigt
            att bygga upp en rättssäkerhet, demokratiska institutioner och
            alla de komponenter som behövs för en demokrati. Det håller jag
            helt med om.
          </note>
          <note>
            Problemet är bara: Blir de byggda om islamister styr? Nej, det
            blir de inte, för islamister har inget intresse av demokrati.
            Har man en organisation som i snart hundra år öppet har sagt att
            den vill ha sharialagar och som enligt alla bedömare är den starkaste
            kraften i Egypten, borde man då inte ha en liten farhåga att saker
            och ting kan gå snett? Sharialagar är nämligen inte kompatibla
            med demokrati.
          </note>
          <note>
            Är det någon som påstår att sharialagar är kompatibla med demokrati
            tar jag gärna en diskussion om detta när som helst. Vi kan börja
            med kvinnans ställning enligt dessa lagar. Det är därför jag tycker
            att det är intressant att alla feminister och socialister som
            säger sig kämpa för kvinnors rättigheter över huvud taget inte
            vädrar farhågor när en islamistisk organisation säger att den
            vill införa sharialagar i Egypten.
          </note>
          <note>
            Det borde finnas goda grunder för att vara rädd för den utveckling
            som sker. Jag hoppas att det går bra; jag är inte säker på att
            det gör det.
          </note>
          <note>
            Den utrikespolitiska debatten var härmed avslutad.
          </note>
          <note>
            2 § Justering av protokoll
          </note>
          <note>
            Justerades protokollet för den 10 februari.
          </note>
          <note>
            3 § Ledighet
          </note>
          <note>
            Andre vice talmannen meddelade att Nina Larsson (FP) ansökt om
            ledighet under tiden den 27 april28 oktober.
          </note>
          <note>
            Kammaren biföll denna ansökan.
          </note>
          <note>
            Andre vice talmannen anmälde att Marianne Åhman (FP) skulle tjänstgöra
            som ersättare för Nina Larsson.
          </note>
          <note>
            4 § Återkallelse av motioner
          </note>
          <note>
            Andre vice talmannen anmälde att Jonas Jacobsson (M) i skrivelse
            den 15 februari återkallat den av honom väckta motionen 2010/11:T338
            Spårvagn i storstäder och att Staffan Anger (M) i skrivelse den
            15 februari återkallat den av honom väckta motionen 2010/11:T476
            Utvidgat samhällsuppdrag för SJ.
          </note>
          <note>
            Andre vice talmannen meddelade att talmannen avskrivit dessa
            motioner.
          </note>
          <note>
            Skrivelserna lades till handlingarna.
          </note>
          <note>
            5 § Anmälan om inkommet protokollsutdrag från utskott
          </note>
          <note>
            Andre vice talmannen anmälde att ett utdrag ur prot. 2010/11:25
            för tisdagen den 15 februari i ärende om subsidiaritetsprövning
            av EU-förslag inkommit från finansutskottet.
          </note>
          <note>
            6 § Hänvisning av ärende till utskott
          </note>
          <note>
            Föredrogs och hänvisades
          </note>
          <note>
            7 § Anmälan om inkomna faktapromemorior om förslag från Europeiska
            kommissionen
          </note>
          <note>
            Andre vice talmannen anmälde att följande faktapromemorior om
            förslag från Europeiska kommissionen inkommit och överlämnats
            till utskott:
          </note>
          <note>
            KOM(2011)11
          </note>
          <note>
            KOM(2010)790
          </note>
          <note>
            8 § Borttagande av kravet på samtycke för behandling av vissa
            personuppgifter i den arbetsmarknadspolitiska verksamheten
          </note>
          <note>
            Föredrogs
          </note>
          <note type="speaker">
            Anf. 87 PATRIK BJÖRCK (S):
          </note>
          <note>
            Herr talman! Det betänkande vi har till debatt och beslut i kammaren
            i dag är arbetsmarknadsutskottets betänkande nr 4. Det innehåller
            förslag till ändring i lagen om behandling av personuppgifter
            i den arbetsmarknadspolitiska verksamheten.
          </note>
          <note>
            Ändringen är i huvudsak en följdändring med anledning av den
            så kallade sjukförsäkringsreformen och den så kallade etableringsreformen.
            Den kompletterar tidigare föreslagna ändringar i samma lag. Förslaget
            innebär att kravet på samtycke för behandling av känsliga och
            ömtåliga personuppgifter tas bort. Det ska dock alltjämt krävas
            att uppgifterna har lämnats i ett ärende eller är nödvändiga för
            handläggningen av det.
          </note>
          <note>
            Dessutom föreslås en följdändring i lagen om arbetslöshetsförsäkring
            med anledning av införandet av socialförsäkringsbalken och en
            mindre ändring i semesterlagen.
          </note>
          <note>
            Herr talman! Förslaget om att ta bort samtyckeskravet kommer
            förhoppningsvis att innebära fördelar för den enskilde, exempelvis
            snabbare, mindre omständlig och framför allt mer adekvat service.
            Det kan också förenkla och effektivisera arbetet för de berörda
            myndigheterna. Onödig administration kan därmed undanröjas.
          </note>
          <note>
            Vi socialdemokrater delar uppfattningen att det inte är rimligt
            att ställa högre krav på Arbetsförmedlingens hantering av känsliga
            uppgifter än på exempelvis Försäkringskassans eller Migrationsverkets.
            Vi är av dessa skäl inte emot förslaget i sig, men med hänsyn
            till betydelsen av lagändringen anser vi att regeringens slarviga
            handläggning är bekymmersam.
          </note>
          <note>
            Ett borttagande av samtyckeskravet ställer höga krav på att Arbetsförmedlingen
            arbetar aktivt med sina interna säkerhetsrutiner och ser över
            behörighetstilldelningen i systemet. Det kommer att bli än viktigare
            att Arbetsförmedlingen ser till att endast de handläggare som
            verkligen har behov av uppgifterna har tillgång till dem och att
            dessa handläggare inte har tillgång till fler uppgifter än nödvändigt.
          </note>
          <note>
            Det är av yttersta vikt att Arbetsförmedlingen har sina nya system
            och arbetsrutiner på plats så snart som möjligt. Dessa nya system
            och rutiner är också en förutsättning för att Arbetsförmedlingen
            på sikt ska få övergå till ett digitalt ärendehanteringssystem.
          </note>
          <note>
            Nya rättsliga möjligheter att behandla känsliga personuppgifter
            ska enligt vår uppfattning inte få tas i anspråk förrän myndigheten
            har sådana rutiner och tekniska lösningar på plats att en fullgod
            datasäkerhet och ett fullgott integritetsskydd kan garanteras.
          </note>
          <note>
            Arbetsförmedlingen har enligt upplysningar som lämnats till utskottet
            inlett ett arbete med att se över behörighetstilldelningen och
            sina nuvarande arbetsmetoder och rutiner ur ett integritets- och
            datasäkerhetsperspektiv. Det är viktigt att Arbetsförmedlingen
            involverar Datainspektionen i detta arbete. Målet ska självklart
            vara att Arbetsförmedlingens tekniska system, arbetsrutiner och
            rutiner för behörighetstilldelning uppfyller inspektionens krav
            på ett fullgott behörighetssystem.
          </note>
          <note>
            Vi anser att regeringen ska komma tillbaka till riksdagen med
            en redogörelse för hur Arbetsförmedlingen har uppfyllt dessa krav.
            Vi vill också instämma i den kritik som åtskilliga remissinstanser,
            bland annat LO och Saco, har framfört i sina remissyttranden.
            Det handlar om att remisstiden har varit alldeles för kort och
            att regeringen har stressat fram beslut i frågan.
          </note>
          <note>
            Det är inte acceptabelt att en lagändring i en fråga av denna
            betydelse inte bereds mer omfattande. Vi ser allvarligt på att
            regeringen återigen slarvar med förarbeten och rimliga remisstider
            samt tenderar att negligera remissinstansernas synpunkter. Där
            riktar vi alltså kritik mot handläggningen av detta ärende. Vi
            är dock inte emot själva införandet av dessa nya möjligheter att
            arbeta effektivare.
          </note>
          <note>
            Vad som däremot är viktigt, herr talman, när vi diskuterar detta
            är att det om man genomför det på rätt sätt så som vi beskriver
            det i vår reservation, nr 2, som jag för övrigt vill yrka bifall
            till kan bli ett effektivare handläggande och innebära fördelar
            både för den enskilde och för myndighetens möjlighet att arbeta.
            Det ser vi positivt på.
          </note>
          <note>
            Det går inte att diskutera Arbetsförmedlingens och arbetsmarknadspolitikens
            effektivitet och regeringens ansvar för den utan att peka på de
            verkligt stora problemen, som vi tyvärr inte ser några tendenser
            till att riksdagsmajoriteten eller regeringen vill lösa. Låt oss
            ta en sådan sak som fas 3-fiaskot som vi har kunnat få ta del
            av i massor av rapporter från verkligheten den senaste tiden.
            Både arbetsförmedlare och enskilda arbetslösa har vittnat om hur
            den arbetsmarknadspolitiska insatsen har låst in folk i orimliga
            ekonomiska situationer och med väldigt dåligt utfall, det vill
            säga att det knappt är någon som är i fas 3 som kommer ut i arbete.
            Där finns det en extrem ineffektivitet som borde åtgärdas.
          </note>
          <note>
            Den här debatten kommer troligen att handla om bland annat den
            personliga integriteten eftersom vi diskuterar ett borttagande
            av samtyckeskravet. När det gäller fas 3 har man en omvänd diskussion.
            Där är regeringen så intresserad av integriteten att man hemligstämplar
            de privata anordnarna av den här åtgärden. Där kan man inte se
            någon rimlighet alls i att få en effektiv och transparent behandling
            av en så stor, dyr och misslyckad reform som fas 3. Där värnar
            man plötsligt på ett fullständigt inkonsekvent sätt om någon sorts
            integritet. Man sekretessbelägger vem det är som anordnar fas
            3-åtgärden.
          </note>
          <note>
            När det gäller personalens arbetssituation på Arbetsförmedlingen
            har vi under de senaste dagarna fått många vittnesmål om den orimliga
            arbetsbörda och de orimliga arbetsförhållanden som personalen
            har på Arbetsförmedlingen. Det är naturligtvis någonting som försämrar
            effektiviteten i den förda arbetsmarknadspolitiken och som är
            en av orsakerna till den moderatledda regeringens totala fiasko
            i arbetsmarknadspolitiken.
          </note>
          <note>
            Garantierna, jobb- och utvecklingsgarantin, de som så att säga
            är själva flaggskeppen i den moderata arbetsmarknadspolitiken,
            beskriver Långtidsutredningen som innehållslösa. Det innebär en
            stor ineffektivitet i den förda arbetsmarknadspolitiken. Bristen
            på utbildningssatsningar gör att de arbetslösa får väldigt svårt
            att komma tillbaka i arbete och gör att långtidsarbetslösheten
            ökar dag för dag trots en stark konjunktur. Bristen på utbildningssatsningar
            innebär ett ineffektivt utnyttjande av mänskliga resurser och
            företagsresurser. När företagen inte förmår att rekrytera fast
            de har ett rekryteringsbehov innebär det en stor ineffektivitet
            och slöseri med resurser i det svenska samhället. Bristen på jobbpolitik
            är ett oerhört resursslöseri och bevis på en total ineffektivitet
            i den förda politiken. Det är viktigt att visa på det här.
          </note>
          <note>
            Vi ser det som positivt att man vill försöka ändra en del administrativa
            problem med det som det här betänkandet handlar om när det gäller
            att handlägga arbetsmarknadspolitiken. Även om det är positivt
            att man vill förbättra effektiviteten på en del punkter är det
            ändå en droppe i havet med tanke på den ineffektivitet i den förda
            arbetsmarknadspolitiken som jag här har gett exempel på, herr
            talman. Jag vill påminna arbetsmarknadsutskottets ledamöter om
            det möte vi hade på Arbetslöshetskassornas samorganisation i går.
            Där fick vi under ett par timmar bevis på och en dragning om stora
            administrativa problem som ni med er politik har orsakat de svenska
            arbetslöshetskassorna. Då skulle möjligen vän av ordning kunna
            hoppas att man från majoriteten i den här kammaren och från den
            moderatledda regeringen skulle komma med förslag till att förbättra
            effektiviteten i arbetslöshetsförsäkringen. Man har avgiftssystem
            som gör det så gott som omöjligt för de berörda kassorna att hantera
            både uttag av avgift från medlemmarna och inbetalning till staten
            av sina avgifter därför att systemet är riggat på så sätt att
            det nästintill är omöjligt att göra rätt. Då finns det anledning
            att ställa stora krav på effektivitet.
          </note>
          <note>
            Man har ett regelverk i försäkringen som är så komplicerat att
            det inte var många av utskottets ledamöter, tror jag, som förstod
            a-kassehandläggarens genomgång av hur man räknar ut normalarbetstiden
            och den ersättning som den arbetslöse skulle få. När man har skaffat
            sådana regelverk och är ansvarig för sådana regelsystem finns
            det väldigt stora krav på att regeringen och riksdagsmajoriteten
            återkommer med förslag till effektivitetsförbättringar. Nu tror
            jag tyvärr, herr talman, att det är en ropandes röst i öknen.
            Bortsett från det möjligen lilla fall framåt som kan komma med
            det här betänkandet finns det oerhört stora krav att ställa på
            den förda arbetsmarknadspolitiken när det gäller att höja effektiviteten.
          </note>
          <note>
            Som sagt yrkar jag bifall till vår reservation 2 i betänkandet.
          </note>
          <note type="speaker">
            Anf. 88 MEHMET KAPLAN (MP):
          </note>
          <note>
            Herr talman! Sedan den 1 januari 2011 finns en bestämmelse i
            2 kap. 6 § regeringsformen som innebär att var och en gentemot
            det allmänna är skyddad mot betydande intrång i den personliga
            integriteten som sker utan samtycke och innebär övervakning eller
            kartläggning av den enskildes personliga förhållanden. Skyddet
            kan inskränkas i lag under förutsättning att det sker för att
            tillgodose ett ändamål som är godtagbart i ett demokratiskt samhälle.
            En begränsning får dock aldrig gå utöver vad som är nödvändigt
            med hänsyn till det ändamål som har föranlett den.
          </note>
          <note>
            Miljöpartiets principiella uppfattning är att ett borttagande
            av krav på samtycke kräver ett mycket starkt integritetsskydd
            på annat sätt. Tyvärr har inte något sådant presenterats från
            regeringens sida, och det är oroande att Arbetsförmedlingen ska
            få registrera fler och fler känsliga och ömtåliga personuppgifter
            i en arbetsmarknadspolitisk databas som ett ökande antal myndigheter
            har direktåtkomst till.
          </note>
          <note>
            Enligt Europakonventionen om skydd för de mänskliga rättigheterna
            har var och en rätt till respekt för sitt privat- och familjeliv,
            sitt hem och sin korrespondens. En offentlig myndighet får inskränka
            denna rättighet bara med stöd av lag och bara om det är nödvändigt
            i ett demokratiskt samhälle med hänsyn till statens säkerhet,
            den allmänna säkerheten eller landets ekonomiska välstånd. Rätten
            till respekt för privatlivet preciseras i EU:s stadga om grundläggande
            rättigheter där det anges att var och en har rätt till skydd för
            de personuppgifter som rör honom eller henne.
          </note>
          <note>
            Regeringens prioritering av området e-förvaltning, som förvisso
            kan tyckas vara berömvärd, ska inte ske på bekostnad av ett urholkat
            integritetsskydd. Även Datainspektionen avstyrkte regeringens
            tidigare förslag i en departementsskrivelse och menade att det
            vid behandling av känsliga personuppgifter ställs särskilt höga
            krav på både teknisk och organisatorisk säkerhet. Inspektionen
            pekade på att tillsynsverksamheten mellan 2008 och 2009 visade
            att Arbetsförmedlingen tillämpar en mycket vid elektronisk åtkomst
            till personuppgifter i den arbetsmarknadspolitiska databasen.
            Datainspektionen sade visserligen att Arbetsförmedlingens översyn
            av behörighetstilldelning, arbetsmetoder och rutiner med mera
            är positiv men att en översyn inte kan kompensera för den försämring
            av integritetsskyddet som borttagande av kravet på skriftligt
            samtycke utgör.
          </note>
          <note>
            Vilka är då de problem som vi ser och som vi tycker borde ha
            åtgärdats innan man gick fram med det här förslaget? Vi kan bland
            annat se de nackdelar som finns för den enskilde av att i olika
            sammanhang följas av filer med information om sjukdomshistoria,
            funktionsnedsättningar och tidigare tillkortakommanden när personen
            försöker återhämta sig till ett självständigt liv ute i samhället.
          </note>
          <note>
            Omgivningens fördomar, rädslor och negativa attityder utgör i
            dag ett stort hinder vid arbetssökande. Erfarenheten av att känsliga
            uppgifter sprids mellan olika myndigheter och vårdgivare, i medierna
            och till allmänheten är ytterligare ett argument för att slå vakt
            om kravet på samtycke.
          </note>
          <note>
            När vi då tittar på vad som har hänt och varför man har behandlat
            ärendet så här skyndsamt borde det leda till eftertanke hos de
            ledamöter som sitter med stöd av de partier som utgör regeringsunderlaget.
            Bland annat har det under väldigt kort tid i olika omgångar föreslagits
            förändringar när det gäller hur personuppgifter ska få behandlas
            inom den arbetsmarknadspolitiska verksamheten, och det är det
            som oroar oss.
          </note>
          <note>
            Det hade varit att föredra om regeringen hade lagt fram ett genomarbetat
            helhetsförslag vid ett och samma tillfälle i stället för att droppa
            olika förslag pö om pö. Det borde också ha gjorts en konsekvensanalys
            av de sammantagna förändringarna i integritetsskyddet. Då hade
            det varit betydligt enklare både för remissinstanserna, som i
            flera fall är mycket kritiska, och för oss i riksdagen att överblicka
            följderna av de föreslagna förändringarna. Jag tror att syftet
            är gott, och det man vill uppnå skulle man också ha kunnat uppnå.
            Men det hade kunnat få ta några månader till, vilket hade förebyggt
            den kritik som framför allt Datainspektionen men också andra betydande
            remissinstanser har haft.
          </note>
          <note>
            Förarbetet till den del av ändringarna i Arbetsförmedlingens
            registerlag som nu är uppe till behandling är dessutom präglat
            av slarv. Det här är naturligtvis en väldigt grov anklagelse.
            Men att remisstiden har varit så kort och, vad värre är, att man
            i hög grad har bortsett från expertmyndigheters synpunkter och
            uttryckta vilja är oerhört allvarligt, och det är det vi vill
            lyfta fram. Det saknas tyvärr också statistik på hur många människor
            som förs mellan systemen och försäkringarna, vilket gör det svårt
            att få grepp om problemets omfattning. Vi anser mot den bakgrunden
            att det är djupt olyckligt att regeringen inte berett frågan på
            ett tillräckligt seriöst sätt.
          </note>
          <note>
            Herr talman! Jag vill med detta yrka bifall till reservation
            1 och avslag på propositionen.
          </note>
          <note type="speaker">
            Anf. 89 JOSEFIN BRINK (V):
          </note>
          <note>
            Herr talman! När man skriver in sig vid Arbetsförmedlingen befinner
            man sig i ett väldigt utsatt läge. Och för att kunna få rätt hjälp
            och stöd av Arbetsförmedlingen måste man berätta om sin bakgrund,
            om sina förhoppningar och om sina eventuella skavanker och problem.
            Kanske har man en historia av sjukskrivningar som har orsakats
            av stress på den arbetsplats där man fanns förut. Kanske har man
            flytt från sitt hemland därför att man tillhör en förföljd minoritet.
            Kanske har man ett funktionshinder som man har blivit trakasserad
            för under hela sin uppväxt. Det här är djupt personliga uppgifter
            som man helst inte berättar om för människor som man inte känner
            och litar på.
          </note>
          <note>
            Många gånger har man kanske redan tvingats berätta om de här
            sakerna för andra myndigheter för att man ska kunna få rätt till
            sjukpenning, rehabilitering, uppehållstillstånd, sfi-undervisning
            eller vad det nu kan vara. Det här är jobbigt, men det är förstås
            nödvändigt. Vi måste kunna berätta om sådant som är plågsamt och
            kanske pinsamt för oss om vi ska kunna få ta del av samhällets
            stöd och skydd. Men då är det väldigt, väldigt viktigt att samhället
            också ser till att vi som enskilda kan lita på att det vi berättar
            inte sedan sprids vidare till andra än dem som verkligen måste
            veta det för att kunna ge oss den hjälp som vi har rätt till och
            som vi behöver.
          </note>
          <note>
            Det är det här som skyddet för den personliga integriteten i
            grunden handlar om, att vi ska kunna känna oss trygga med att
            det vi berättar i förtroende i ett visst givet sammanhang inte
            sedan sprids vidare och används av någon helt annan i ett helt
            annat syfte. Att slopa kravet på att vi som arbetssökande ska
            godkänna att Arbetsförmedlingen hanterar känsliga uppgifter om
            oss är därför en klar inskränkning i skyddet för den personliga
            integriteten.
          </note>
          <note>
            Vi ska komma ihåg att vad vi samtidigt förlorar när vi slopar
            det här kravet är också möjligheten att kräva att de uppgifter
            om oss själva som vi en gång har lämnat ifrån oss raderas och
            slutar att följa med oss under resten av våra liv. Det innebär
            en stor förlust av kontroll över högst personliga uppgifter för
            oss medborgare.
          </note>
          <note>
            Herr talman! Regeringen motiverar sitt förslag med att effektiviteten
            i Arbetsförmedlingens handläggning kan öka om man slipper ägna
            tid åt att hämta in arbetssökandes samtycke. Jag vågar lova att
            det råder total politisk enighet om att Arbetsförmedlingen ska
            ha de allra bästa förutsättningarna att ge en bra service till
            varje enskild arbetssökande. Det finns ingen som förespråkar onödigt
            byråkratiskt krångel.
          </note>
          <note>
            Alla tycker att det är bra att våra myndigheter använder ny teknik
            för att bli mer effektiva i sitt arbete. Men om ökad effektivitet
            sker på bekostnad av skyddet för enskilda människors integritet
            menar vi i Vänsterpartiet att man måste tänka om. Då måste man
            se över om det finns andra sätt att öka effektiviteten.
          </note>
          <note>
            Patrik Björk har nämnt ett antal saker som det skulle vara mer
            angeläget att effektivisera i Arbetsförmedlingens verksamhet.
            Jag skulle väl kunna lägga till att all den tid och alla de resurser
            som läggs på upphandling och kontroll av privata jobbcoacher i
            stället skulle kunna användas till de arbetssökande.
          </note>
          <note>
            Självklart skulle hela statsapparaten och varenda myndighets
            arbete bli mycket enklare om det var fritt fram att samla på sig
            och dela med sig av all möjlig information om oss medborgare.
            Men det skulle skapa ett samhälle där vi alla var väldigt utlämnade
            och riskerade att känslig information om oss skulle spridas helt
            okontrollerat.
          </note>
          <note>
            Datainspektionen avslog det här förslaget i sitt remissyttrande.
            De skriver så här i sitt remissvar: En effektiv och säker e-förvaltning
            åstadkoms genom att integritet och säkerhet byggs in i de IT-system
            som utvecklas, inte genom att regler till skydd för den enskilde
            tas bort. Och jag kan bara instämma i det. Det är någonting väldigt
            bakvänt med hela processen kring Arbetsförmedlingens hantering
            av personuppgifter som vi har sett sedan i höstas.
          </note>
          <note>
            I stället för att utreda vilka problem och behov som faktiskt
            finns och sedan lägga fram ett samlat och genomarbetat förslag
            har regeringen valt att genomföra den ena förändringen efter den
            andra, var och en med bristfällig utredning och konsekvensbeskrivning
            och med väldigt korta remisstider, som har kritiserats av i stort
            sett samtliga som har haft någonting att säga till om. Det är
            lite av de små stegens tyranni, där varje förändring för sig kanske
            inte tycks så stor men där det sammanlagda resultatet riskerar
            att innebära en kraftig försämring av de arbetssökandes integritetsskydd.
          </note>
          <note>
            Det bakvända i den här processen blev ännu tydligare när vi allesammans
            i utskottet fick möjlighet att lyssna på vad Arbetsförmedlingen
            och Datainspektionen hade att säga om det här. Då berättade Arbetsförmedlingens
            representanter att de nya datasystem, säkerhetsrutiner och utbildningar
            som regeringen och sedan också utskottet menar ska kompensera
            för det urholkade integritetsskyddet inte kommer att vara på plats
            förrän framåt slutet av 2013. Och Datainspektionen gjorde väldigt
            tydligt på samma möte att de därmed inte anser att Arbetsförmedlingen
            i dagsläget kan garantera tillräcklig säkerhet för hanteringen
            av de känsliga personuppgifterna. Ändå står den borgerliga majoriteten
            fast vid att vi ska slopa kravet på samtycke från och med den
            1 april. Sedan ska vi alltså vänta, kanske i upp till två och
            ett halvt eller nästan tre år till dess att de rutiner och tekniska
            system är på plats som ska kompensera för integritetsförlusten.
          </note>
          <note>
            Det här är som att fylla på vatten innan man har byggt simbassängen,
            med den stora skillnaden att de känsliga uppgifter om enskilda
            människor som läcker ut orsakar betydligt större skador än några
            liter vatten på gräsmattan.
          </note>
          <note>
            Det handlar om vår rätt att ha kontroll över vad andra ska få
            veta om oss och vilka uppgifter som ska finnas om oss i olika
            offentliga register. Det handlar i förlängningen om medborgarnas
            tillit till de myndigheter som ska ge oss stöd och service i olika
            svåra situationer i livet.
          </note>
          <note>
            Herr talman! Vänsterpartiet anser att ökad effektivitet och teknisk
            utveckling måste gå hand i hand med ett fullgott skydd för den
            personliga integriteten. Vi menar att riksdagen inte kan garantera
            att skyddet inte urholkas om regeringens lagförslag klubbas igenom.
          </note>
          <note>
            Jag yrkar därför avslag på propositionen och bifall till reservation
            nr 1.
          </note>
          <note type="speaker">
            Anf. 90 JENNY PETERSSON (M):
          </note>
          <note>
            Herr talman! Debatten är i full gång rörande betänkande AU4 om
            borttagande av krav på samtycke för behandling av vissa personuppgifter
            i den arbetsmarknadspolitiska verksamheten. Förslaget består egentligen
            av tre lagförslag och gäller ändringar i lagen om behandling av
            personuppgifter i den arbetsmarknadspolitiska verksamheten, i
            lagen om arbetslöshetsförsäkring och i semesterlagen.
          </note>
          <note>
            Vad handlar då ändringarna om när det gäller lagen om behandling
            av personuppgifter i den arbetsmarknadspolitiska verksamheten?
            Vad är det vi i riksdagen ska ta ställning till? Förslaget till
            lagändring möjliggör för Arbetsförmedlingen att behandla känsliga
            och ömtåliga personuppgifter. Syftet med lagförslaget är att möjliggöra
            för Arbetsförmedlingen att i sina datasystem ta emot elektronisk
            information från andra myndigheter, till exempel Migrationsverket
            och Försäkringskassan, vilket i dag, 2011, inte är möjligt.
          </note>
          <note>
            Arbetsförmedlingen ska genom detta lagförslag också kunna effektivisera
            sin verksamhet genom ökad digital ärendehantering. Det gör att
            man kan lägga mer fokus på andra viktiga saker. Det skapar också
            möjlighet för Arbetsförmedlingen att följa upp och göra utvärderingar
            av sitt uppdrag.
          </note>
          <note>
            Vilken koppling detta förslag har till redan beslutade reformer
            var bland andra Patrik Björck inne på. Arbetsförmedlingen har
            fått ett tydligare ansvar när det gäller människor som står långt
            från arbetsmarknaden. Det har medfört att insatser har riktats
            till nyanlända invandrare och långtidssjukskrivna. Förslaget är
            alltså en komplettering av de ändringar som redan är genomförda
            i budgetpropositionen när det gäller sjukförsäkringsreformen och
            etableringsreformen.
          </note>
          <note>
            Herr talman! Det förslag vi debatterar möjliggör för Arbetsförmedlingen
            att behandla dessa känsliga arbetsuppgifter. För att nyansera
            debatten ska vi dock komma ihåg att de känsliga uppgifterna ska
            vara lämnade i ett ärende, och handläggaren ska anse att uppgifterna
            är nödvändiga i ett visst ärende. Det kan till exempel röra hälsa.
            Det handlar om att enskilda personer ska kunna ges rätt stöd och
            service och kunna hänvisas till rätt arbete eller lämplig arbetsmarknadspolitisk
            insats. Det faktum att den enskilde har varit långtidssjukskriven,
            har ett funktionshinder eller har nedsatt arbetsförmåga kan kvalificera
            henne eller honom till en viss arbetsmarknadspolitisk insats.
          </note>
          <note>
            Herr talman! Det kommer endast att vara de handläggare på Arbetsförmedlingen
            som har behov av personuppgifterna som kommer att ha tillgång
            till dem.
          </note>
          <note>
            Ett slopat samtyckeskrav väcker dock frågan om hur den personliga
            integriteten ska skyddas. Förslaget innebär att en mängd känsliga
            och ömtåliga personuppgifter finns i databaserna. Här måste man
            göra en avvägning mellan skyddet och effektiviseringen. Arbetsförmedlingen
            har skyddsåtgärder med tekniska system, arbetsrutiner och rutiner
            för behörighetskrav som uppfyller Datainspektionens krav på ett
            fullgott behörighetssystem.
          </note>
          <note>
            Arbetsförmedlingen har informerat utskottet om arbetssätt och
            tidsplan, vilket tidigare talare tog upp. Man har även lämnat
            in ett pm till utskottet där det framgår att myndigheten har en
            handlingsplan för hur de känsliga och ömtåliga personuppgifterna
            ska behandlas med fullgott integritetsskydd.
          </note>
          <note>
            Arbetsförmedlingen kommer att ha ett samarbete med Datainspektionen
            om hur systemförändringarna kommer att ske.
          </note>
          <note>
            Jag yrkar bifall till utskottets förslag.
          </note>
          <note type="speaker">
            Anf. 91 JOSEFIN BRINK (V) replik:
          </note>
          <note>
            Herr talman! Vi har fått höra att detta inte kommer att innebära
            någon vidare inskränkning i skyddet av den personliga integriteten,
            för det är bara de handläggare på Arbetsförmedlingen som handhar
            det enskilda ärendet som ska ha tillgång till dessa uppgifter.
          </note>
          <note>
            Så borde det naturligtvis vara. Men precis som Jenny sade har
            vi fått information från Arbetsförmedlingen om att det inte ser
            ut så i dag. Tvärtom har Datainspektionen slagit ned på och Arbetsförmedlingen
            medgett utan omsvep att det system, de rutiner, de tekniska lösningar,
            den utbildning och den behörighetsbegränsning som krävs för att
            detta ska fungera inte kommer att finnas på plats förrän mot slutet
            av 2013.
          </note>
          <note>
            Om den begränsade behörigheten ska kompensera för den integritetsförlust
            som det innebär att man inte längre ska ge sitt samtycke till
            att Arbetsförmedlingen behandlar dessa personuppgifter, varför
            är det då så förtvivlat viktigt för den borgerliga majoriteten
            att klubba igenom lagändringen nu i stället för att vänta in att
            de tekniska systemen och alla skydd som ska kompensera finns på
            plats?
          </note>
          <note type="speaker">
            Anf. 92 JENNY PETERSSON (M) replik:
          </note>
          <note>
            Herr talman! Det finns en rad skäl till att samtyckeskravet bör
            tas bort. Vi vill ha en mer effektiv arbetsförmedling; det var
            vi överens om. Vi har målgrupper som Arbetsförmedlingen har ett
            utökat ansvar för, som nyanlända, långtidssjukskrivna och så vidare.
          </note>
          <note>
            År 2013 kommer hela systemet att vara på plats. Josefin har också
            fått information i utskottet och via pm om att så länge rutinerna
            inte finns på plats får systemet inte användas. Man får inte samköra
            system med känsliga uppgifter innan man uppfyller behörighetskraven.
          </note>
          <note type="speaker">
            Anf. 93 JOSEFIN BRINK (V) replik:
          </note>
          <note>
            Herr talman! Då blir det ännu mer obegripligt att majoriteten
            inte har brytt sig om att lyssna på Datainspektionen. Det är den
            myndighet vi har för att kontrollera att den personliga integriteten
            inte sätts ur spel i samband med behandling av personuppgifter
            och i samband med att man inför nya datasystem, rutiner och liknande.
          </note>
          <note>
            Det är flera personuppgifter som ska behandlas hos Arbetsförmedlingen.
            Det handlar om flera känsliga uppgifter människors sjukdomshistoria
            är väldigt integritetskänsliga uppgifter. Därför finns det all
            anledning att se till att man stärker skyddet mot att uppgifterna
            kan hamna i fel händer och läcka vidare. Det har snarare blivit
            ett större behov av att hålla tätt i Arbetsförmedlingens datasystem
            än tidigare. Jag tycker inte att motiveringen fungerar.
          </note>
          <note>
            Jag vill upprepa det som Datainspektionen säger. Man bejakar
            att man inför e-förvaltning och datoriserar ärendehandläggningen.
            Det håller vi i Vänsterpartiet också med om, men vi menar att
            man inte kan göra det på bekostnad av den personliga integriteten
            på det sätt som ni gör, där det inte går att garantera att uppgifterna
            stannar hos de personer som måste ha dem.
          </note>
          <note>
            Jag tycker inte att jag har fått svar på varför det är så viktigt
            att genomföra den här lagändringen långt innan de system finns
            på plats som ska garantera att uppgifterna inte läcker ut och
            används på fel sätt.
          </note>
          <note type="speaker">
            Anf. 94 JENNY PETERSSON (M) replik:
          </note>
          <note>
            Herr talman! Om förslaget bifalls i riksdagen kommer Arbetsförmedlingen
            att kunna ta bort kravet på samtycke från och med den 1 april
            2011 det är målet för uppgifter som behandlas med anledning av
            nyanlända flyktingar och framtagande av avidentifierad statistik.
            I den övriga verksamheten kommer kravet på samtycke att stå kvar
            tills Arbetsförmedlingen har tydliggjort för regeringen och tillsynsmyndigheten
            att de känsliga och ömtåliga personuppgifterna behandlas på ett
            sådant sätt att man inte kränker den personliga integriteten.
            Man ska ha ett fullgott integritetsskydd.
          </note>
          <note>
            Den handlingsplanen har både jag och Josefin fått ta del av.
          </note>
          <note type="speaker">
            Anf. 95 PATRIK BJÖRCK (S) replik:
          </note>
          <note>
            Fru talman! Vi socialdemokrater har ju sagt att vi kan förstå
            borttagandet av samtyckeskravet med tanke på de fördelar som det
            kan innebära för den enskilde. Det kan också effektivisera arbetet
            för myndigheten. Vi har dock en reservation som gäller hur detta
            har hanterats som vi yrkar bifall till och som jag tog upp i mitt
            anförande. Vi tycker att det är viktigt att man gör allt som över
            huvud taget går att göra för att förbättra den ineffektiva och
            misslyckade arbetsmarknadspolitik som den moderata regeringen
            står för.
          </note>
          <note>
            Jag ställde en del andra frågor i mitt anförande. Det skulle
            vara intressant att höra varför det bara är den här detaljen som
            man är beredd att hantera. Varför anser man att det är så viktigt
            att sekretessbelägga fas 3-anordnarna så att man inte kan gå in
            och på ett vettigt sätt studera den åtgärden och se hur den fungerar?
            Varför vill man skapa regelverk som gör det oerhört svårt att
            administrera arbetslöshetsförsäkringen när det gäller både avgifter
            och regelverk för den arbetslöse? Varför medverkar man till att
            skapa en sådan arbetssituation på Arbetsförmedlingen att personalen
            inte kan utföra sina arbetsuppgifter på ett rimligt sätt?
          </note>
          <note>
            Här skulle man verkligen kunna göra stora framsteg när det gäller
            effektiviteten. Man skulle kunna få upp arbetsmarknadspolitiken
            ur det träsk där den moderata arbetsmarknadspolitiken ligger i
            dag. Vi säger att vi, med de reservationer vi har, kan respektera
            förslaget med sina fel och brister. Men vi förstår inte varför
            man inte vill åtgärda de stora problemen.
          </note>
          <note type="speaker">
            Anf. 96 JENNY PETERSSON (M) replik:
          </note>
          <note>
            Fru talman! Den här debatten gäller förslaget om att kravet på
            samtycke ska tas bort. Det är glädjande att vi är överens om att
            kravet ska tas bort. Som Patrik var inne på handlar det om effektivitet
            för Arbetsförmedlingen så att de kan ägna sig åt att förmedla
            jobb. Det är viktigt.
          </note>
          <note>
            Fas 3 är egentligen en helt annan debatt. Jag har också tagit
            del av olika rapporter. Det har nämnts att sex av tio lämnar innan
            de når fas 3. Men det är, som sagt, en helt annan debatt.
          </note>
          <note>
            Det är glädjande att Socialdemokraterna är med när det gäller
            det vi debatterar i dag.
          </note>
          <note type="speaker">
            Anf. 97 PATRIK BJÖRCK (S) replik:
          </note>
          <note>
            Fru talman! Jag vill vara tydlig med att vi har reservationer
            när det gäller hur det här ärendet har hanterats, vilket jag pekade
            på i mitt anförande.
          </note>
          <note>
            Vi tycker att det är viktigt där är vi Socialdemokrater pragmatiska
            att allt som kan göra situationen bättre för dem som drabbas av
            arbetslöshet måste göras omedelbart, liksom allt som kan göra
            det enklare för de företag i vårt land som inte klarar av att
            rekrytera eftersom regeringens misslyckade arbetsmarknadspolitik
            innebär ett stort rekryteringsbehov som inte tillfredsställs.
            Allt som kan reducera misslyckandet är naturligtvis bra.
          </note>
          <note>
            Min fråga till Jenny Petersson som representant för Moderaterna
            det ledande regeringspartiet och det ledande partiet i den riksdagsminoritet
            som har regeringens stöd här i kammaren var: Varför vill man inte
            åtgärda de stora effektivitetsproblemen i arbetsmarknadspolitiken?
            Om man inte hade kunnat luta sig emot att detta skulle kunna innebära
            fördelar för den enskilde eller förbättra effektiviteten för myndigheterna
            skulle det naturligtvis inte ha funnits någon anledning att genomföra
            lagändringen och ta bort samtyckeskravet. Det är fullständigt
            obegripligt för den som lyssnar på debatten varför Jenny Petersson
            står fast vid att man ska sekretessbelägga fas 3-anordnarna, varför
            Jenny Petersson försvarar en orimlig arbetssituation för Arbetsförmedlingens
            personal och varför Jenny Petersson tycker att det är rimligt
            att arbetslöshetsförsäkringen är belagd med sådana administrativa
            problem att den knappt går att hantera.
          </note>
          <note type="speaker">
            Anf. 98 JENNY PETERSSON (M) replik:
          </note>
          <note>
            Fru talman! Som framgått av det Patrik Björck har sagt har Socialdemokraterna
            ett tillkännagivande där man lyfter upp betydelsen av att Arbetsförmedlingen
            har sina system och arbetsrutiner på plats så snart som möjligt,
            att man har regler och rutiner för hur man ska behandla de känsliga
            personuppgifterna och att man garanterar en fullgod datasäkerhet
            och ett fullgott integritetsskydd.
          </note>
          <note>
            Detta stöder både jag och regeringen. Det framgick även i arbetsmarknadsutskottet
            att Datainspektionen ska vara delaktig i lösningarna. Socialdemokraterna
            efterlyser en konsekvensanalys och att Arbetsförmedlingen redogör
            för behörighetssystemet. Det tycker vi också är bra. Även Justitiekanslern
            har påpekat att det är viktigt att det sker en regelbunden utvärdering
            av hur regelverket tillämpas i praktiken. Jag hoppas att alliansen
            i utskottet och även Patrik Björck följer upp det.
          </note>
          <note>
            Den här debatten handlar, som sagt, om samtyckeskravet. Sköter
            vi uppföljningen lär vi återkomma och debattera ämnet.
          </note>
          <note type="speaker">
            Anf. 99 HANS BACKMAN (FP):
          </note>
          <note>
            Fru talman! Jag börjar med att yrka bifall till förslaget i arbetsmarknadsutskottets
            betänkande 4.
          </note>
          <note>
            Det finns en rad sakliga skäl som talar för att kravet på samtycke
            bör tas bort. Det handlar om att kunna åstadkomma en mer effektiv
            och rättssäker verksamhet genom så kallad e-förvaltning och genom
            ett helt digitalt ärendehanteringssystem. Kravet på skriftligt
            samtycke för all digital behandling av personuppgifter som i lagen
            definieras som känsliga och ömtåliga begränsar Arbetsförmedlingens
            möjligheter till hantering av digitala dokument. Som sägs i propositionen
            medför Arbetsförmedlingens utökade ansvar för målgrupper som nyanlända
            invandrare och långtidssjukskrivna även ett ökat behov av att
            kunna behandla känsliga uppgifter och ömtåliga personuppgifter.
            Det nuvarande kravet på skriftligt samtycke skapar en omfattande
            administration enligt särskilda rutiner, vilket gör verksamheten
            mindre effektiv och mer resurskrävande.
          </note>
          <note>
            Kravet på samtycke innebär att Arbetsförmedlingen inte kan handlägga
            och fatta beslut i vissa typer av ärenden i sitt handläggningssystem
            om den enskilde inte har lämnat sitt samtycke till behandlingen.
            Som exempel kan nämnas att Arbetsförmedlingen i ärendehanteringssystemet
            inte kan handlägga ärenden om till exempel arbetslivsintroduktion
            eller nystartsjobb där kvalificeringsgrunden är långvarig sjukskrivning
            eftersom det faktum att någon är anvisad till någon av dessa insatser
            indirekt avslöjar en känslig personuppgift som rör hälsa. Dessa
            ärenden måste därför handläggas manuellt enligt särskilda mer
            resurskrävande rutiner. Manuell handläggning leder till sämre
            service för den enskilde. Bland annat innebär det att den enskilde
            inte på samma sätt som andra kan matchas mot lediga arbeten i
            hela landet. Om kravet på samtycke tas bort kommer fler typer
            av ärenden helt enkelt att kunna handläggas i ärendehanteringssystemet.
          </note>
          <note>
            Enligt förarbetena till lagen om etableringsinsatser för vissa
            nyanlända invandrare bör överföringen av information mellan de
            samverkande myndigheterna så långt som möjligt ske automatiskt.
            Som skäl för detta anges att det är genom en väl fungerande informationsöverföring
            mellan myndigheter som ärendehanteringen kan effektiviseras, kontrollen
            av utbetalningar av statliga medel kan tryggas och förebyggande
            av att felaktiga utbetalningar görs kan ske. Dessutom kan ett
            effektivt informationsutbyte medföra att handläggningstiderna
            för ett ärende kortas och beslut om skilda förmåner fattas snabbare.
            Servicen till den enskilde kan därigenom förbättras. Vidare kan
            antalet återkravsärenden reduceras.
          </note>
          <note>
            Arbetsförmedlingen får i en arbetsmarknadspolitisk databas endast
            behandla sådana känsliga personuppgifter som avslöjar etniskt
            ursprung eller som rör hälsa. Behandling av känsliga personuppgifter
            förutsätter också att uppgifterna har lämnats i ett ärende eller
            är nödvändiga för handläggningen av det. Vi i Folkpartiet fäster
            särskild vikt vid att de nya rättsliga möjligheterna att behandla
            känsliga personuppgifter inte ska kunna användas förrän det finns
            rutiner och tekniska lösningar som garanterar ett fullgott integritetsskydd.
          </note>
          <note>
            Fru talman! De föreslagna förändringarna bör kunna underlätta
            Arbetsförmedlingens verksamhet, vilket innebär att personella
            resurser kan frigöras och i stället kan användas för ett mer aktivt
            förmedlingsarbete. Att ta bort kravet på samtycke är också en
            förutsättning för att Arbetsförmedlingen ska kunna använda sig
            av ett system med direkta elektroniska överföringar av information
            om känsliga och ömtåliga personuppgifter mellan förmedlingens
            databaser och till exempel Migrationsverkets och Försäkringskassans
            databaser.
          </note>
          <note>
            Ett annat viktigt skäl är att öka förutsättningarna för att följa
            upp och utvärdera verksamheten, något som Institutet för arbetsmarknadspolitisk
            utvärdering, IFAU, framfört i sitt remissyttrande. Ett krav på
            samtycke leder generellt sett till en sämre datakvalitet. Även
            sett ur Arbetsförmedlingens perspektiv kan kravet på samtycke
            leda till ofullständig och mindre tillförlitlig avidentifierad
            statistik, vilket försvårar uppföljning och utvärdering av Arbetsförmedlingens
            insatser.
          </note>
          <note>
            Detta handlar i grunden om att Arbetsförmedlingen på ett effektivt
            och rättssäkert sätt ska kunna erbjuda bra och fungerande insatser
            som är anpassade till den enskildes behov. Det gäller inte minst
            grupper som ofta står långt från arbetsmarknaden, till exempel
            nyanlända flyktingar och långtidssjukskrivna.
          </note>
          <note>
            Fru talman! Om lagförslaget inte genomförs kommer regeringens
            och riksdagens målsättning att informationsöverföringen mellan
            myndigheter ska effektiviseras inte att kunna uppnås i Arbetsförmedlingens
            verksamhet. Även Arbetsförmedlingens interna arbete för en effektivare
            handläggning genom så kallad e-förvaltning kan försvåras. Vi i
            Alliansen Folkpartiet, Moderaterna, Centerpartiet och Kristdemokraterna
            ansluter oss med detta till regeringens bedömning att ett slopat
            krav på samtycke för behandling av känsliga och ömtåliga personuppgifter
            kan motiveras av viktiga allmänna intressen.
          </note>
          <note>
            Ett slopat krav på samtycke väcker dock frågan om hur den personliga
            integriteten kan skyddas. Som anges i propositionen kan förslaget
            antas medföra att en viss ökad mängd känsliga och ömtåliga personuppgifter
            kommer att hanteras i de arbetsmarknadspolitiska databaserna.
            Detta kan innebära en ökad risk för att otillbörliga intrång sker
            i den personliga integriteten. Utgångspunkten i propositionen
            har varit att förslaget ska utgöra en lämplig avvägning mellan
            intresset av skydd för den enskildes personliga integritet och
            kravet på effektiva och ändamålsenliga rutiner för Arbetsförmedlingens
            verksamhet.
          </note>
          <note>
            Frågan är om lagstiftningen kan erbjuda ett sådant skydd för
            den enskildes integritet att det kan anses att tillräckliga skyddsåtgärder
            har vidtagits. I propositionen görs en genomgång av regleringen
            för Arbetsförmedlingen jämfört med den för Migrationsverket och
            Försäkringskassan. Det är en analys som Datainspektionen har efterlyst.
            Det gäller de ändamål för vilka behandling av personuppgifter
            är tillåten, vilka personuppgifter som får behandlas för ett visst
            ändamål och vilka känsliga personuppgifter som över huvud taget
            får behandlas och kriterier för detta, begränsningar av tillåtna
            sökbegrepp, regler om så kallad direktåtkomst och intern behörighetstilldelning
            och gallringsregler.
          </note>
          <note>
            Jämförelsen utmynnar i att regleringen för Arbetsförmedlingens
            del, även när det nu framlagda förslaget har genomförts, ger ett
            skydd som får anses vara likvärdigt med det som gäller för de
            två andra myndigheterna. Regeringen drar slutsatsen att de begräsningar
            som ligger i ändamålsregleringen och den detaljerade regleringen
            av de uppgifter som får behandlas tillsammans med det skydd för
            uppgifterna som ges genom bestämmelserna om sekretess i offentlighets-
            och sekretesslagen får anses utgöra ett tillräckligt skydd för
            den personliga integriteten. Vi i Alliansen delar regeringens
            bedömning angående detta.
          </note>
          <note type="speaker">
            Anf. 100 ANNIKA QARLSSON (C):
          </note>
          <note>
            Fru talman! Dagens debatt handlar om förslaget till ändring av
            behandling av personuppgifter i den arbetsmarknadspolitiska verksamheten.
            I huvudsak är det en följd av sjukförsäkringsreformen och etableringsreformen.
            Förslaget innebär att kravet på samtycke för behandling av vissa
            känsliga uppgifter tas bort. Det sker för att säkerställa att
            viktiga och relevanta uppgifter finns med i beslutsunderlaget
            och för att öka möjligheten till en korrekt behandling av ärendet
            hos Arbetsförmedlingen. För att uppgifter ska lämnas i ett ärende
            krävs det självklart att de är nödvändiga för handläggningen.
          </note>
          <note>
            Arbetsförmedlingens utökade ansvar för långtidssjukskrivningar
            av nyanlända invandrare har ökat behovet av att kunna behandla
            känsliga och ömtåliga personuppgifter i myndigheten. Den föreslagna
            förändringen frigör personella resurser, och Arbetsförmedlingen
            kommer att kunna arbeta på ett mer likvärdigt sätt när det gäller
            tillgång på känslig information, vilket Försäkringskassan och
            Migrationsverket redan gör. Med ett bredare underlag ges förutsättningar
            för en mer effektiv och rättssäker hantering. Förändringen ökar
            också förutsättningarna för att följa upp och utvärdera verksamheten
            med bättre statistik som dessutom är mer tillförlitligt avidentifierad.
          </note>
          <note>
            Med denna förändring kommer också ett större ansvar och krav
            på ett förändrat arbetssätt hos Arbetsförmedlingen. Det blir än
            viktigare än tidigare att endast de handläggare hos Arbetsförmedlingen
            som verkligen har behov av personuppgifterna har tillgång till
            dem och att dessa handläggare inte har tillgång till fler uppgifter
            än som krävs för handläggningen. Målet är att Arbetsförmedlingens
            tekniska system, arbetsrutiner och rutiner för behörighetstilldelning
            uppfyller Datainspektionens krav på fullgott behörighetssystem.
            Att dessa rutiner är på plats är en förutsättning för att Arbetsförmedlingen
            ska övergå till ett digitalt ärendehanteringssystem.
          </note>
          <note>
            Fru talman! Mot förslaget finns kritik när det gäller integritetsskyddet
            för de personer som det berör. Det är en viktig fråga som också
            regeringen och utskottet har beaktat vid hanteringen av frågan.
            Denna aspekt måste vägas mot möjligheten att handlägga komplicerade
            frågor med ett bra beslutsunderlag.
          </note>
          <note>
            Arbetsförmedlingen har genom två stora reformer sjukförsäkrings-
            och etableringsreformen fått nya uppgifter som kräver beslutsunderlag
            från andra berörda myndigheter. Den förändring som vi föreslår
            krävs, anser vi, för att dessa nya uppdrag ska kunna genomföras
            på ett effektivt men framför allt på ett mer rättssäkert sätt.
          </note>
          <note>
            Ytterligare farhågor har framförts om att Arbetsförmedlingen
            inte har system på plats som möter kraven på hur känsliga uppgifter
            ska hanteras. I Regeringskansliet pågår ett arbete för att förordningsföreskrifter
            där krav ställs på ökad datasäkerhet och på ett förbättrat system
            för behörighetskontroll hos Arbetsförmedlingen ska vara på plats
            när lagen träder i kraft.
          </note>
          <note>
            Det finns också krav på att Datainspektionens synpunkter ska
            inhämtas och beaktas i arbetet. Det säger även de rapporter vi
            fick när Arbetsförmedlingen och Datainspektionen var hos oss på
            utskottsmötet. Arbetsförmedlingen kommer att få regler om behörighetstilldelning
            och åtkomstkontroll och utbildning i behandling av personuppgifter.
          </note>
          <note>
            Avslutningsvis vill jag poängtera att de nya rättsliga möjligheterna
            att behandla känsliga personuppgifter inte ska kunna användas
            förrän det finns rutiner och tekniska lösningar som garanterar
            ett fullgott integritetsskydd.
          </note>
          <note>
            Med detta yrkar jag bifall till utskottets förslag i arbetsmarknadsutskottets
            betänkande nr 4.
          </note>
          <note type="speaker">
            Anf. 101 MEHMET KAPLAN (MP) replik:
          </note>
          <note>
            Fru talman! Jag tackar Annika Qarlsson för en bra redogörelse
            för läget.
          </note>
          <note>
            Jag har en fråga som gäller något jag också funderade på när
            tidigare företrädare för Alliansen pratade. Jag tycker inte att
            man riktigt har berört det. Varför beaktar man inte det som kom
            fram under utskottsmötet, nämligen Datainspektionens ingång till
            detta?
          </note>
          <note>
            Ingen av oss är expert; det tror jag att vi är överens om. Det
            är Datainspektionen som är expert, och det är den som ska försöka
            tillgodose de krav på integritetsskydd som finns och som vi alla
            ställer. Det gäller i synnerhet en person som Annika Qarlsson,
            som representerar ett parti som verkligen vill lyfta upp integritetsskydd
            och rättssäkerhet.
          </note>
          <note>
            Datainspektionen säger att om systemet var på plats skulle den
            inte ha någonting att invända mot förslaget. Då är allting grönt,
            kan man tycka. Problemet är att systemet inte är på plats. Precis
            som Josefin Brink tog upp här tidigare kommer det att dröja ett
            antal år. Jag menar att det är oerhört viktigt att ta detta i
            beaktande.
          </note>
          <note>
            Min fråga till Annika Qarlsson är: Varför väntar man inte till
            dess att systemet är på plats? Jag har inte riktigt fått något
            svar på det.
          </note>
          <note type="speaker">
            Anf. 102 ANNIKA QARLSSON (C) replik:
          </note>
          <note>
            Fru talman! Då hoppas jag att jag kan ge ett bra svar till Mehmet
            Kaplan nu. Det är helt rätt att Datainspektionen var kritisk till
            det första förslag som regeringen lade fram. Regeringen jobbade
            därför också om den med utgångspunkt från de synpunkter som kom
            in från Datainspektionen. Som lagförslaget ligger nu, när allt
            är på plats, säger Datainspektionen att de krav den har ställt
            är uppfyllda.
          </note>
          <note>
            Varför gör vi då detta nu och väntar inte tills allt är på plats?
            Det är den fråga som Mehmet ställer till mig. Det förslag vi lägger
            fram har två olika delar. Det ena handlar om samtycket och det
            andra om tekniken att använda sig av digital överföring av dokument.
            Det som gäller samtyckeskravet är klart att sätta i gång genast.
          </note>
          <note>
            I den andra delen handlar det om att Arbetsförmedlingen får sitt
            system på plats. För hela myndigheten ska det vara på plats 2013,
            men jag utgår från att det kommer att arbetas fram delvis och
            mycket väl kan finnas på plats tidigare i delar som tillmötesgår
            kraven. Men i den del som handlar om samtycke är det redan från
            den 1 april som gäller.
          </note>
          <note type="speaker">
            Anf. 103 MEHMET KAPLAN (MP) replik:
          </note>
          <note>
            Fru talman! Jag tackar Annika Qarlsson för klargörandet. En fråga
            som jag också vill ställa handlar om situationen när det gäller
            systemet som det har funkat fram till i dag.
          </note>
          <note>
            På en direkt fråga till Arbetsförmedlingens representanter svarar
            de att de inte riktigt vet hur många som inte gav samtycke. Det
            handlar om det enormt stora problem som vi nu ska lagstifta om
            och som Datainspektionen i vissa delar fortfarande har varit kritisk
            mot. Annika Qarlsson berättade nu om hur det har varit i de andra
            delarna. Vi rullar ut ett system som är känsligt. Det kan finnas
            vissa integritetskränkande faktorer här som vi inte riktigt har
            räknat med.
          </note>
          <note>
            Vad är det då som vi ska åtgärda? Vi ska inte ha en lag eller
            en förordning som inte syftar till att åtgärda något. Det vi ska
            åtgärda gäller bland annat detta att det finns de som inte ger
            sitt samtycke. På frågan om ifall detta är ett stort problem och
            hur många det gäller hade man inget svar.
          </note>
          <note>
            Har Annika Qarlsson eller någon från Alliansen en aning om ifall
            detta är ett stort problem? Är det ett stort antal personer som
            inte ger sitt samtycke? Ska vi därför behandla uppgifterna med
            automatisk databehandling?
          </note>
          <note type="speaker">
            Anf. 104 ANNIKA QARLSSON (C) replik:
          </note>
          <note>
            Fru talman! Jag tror inte att det stora problemet handlar om
            ifall man inte har gett samtycke. Däremot har processen för att
            komma fram till ett samtycke tagit tid. Det blir betydligt effektivare
            nu. Det är den ena biten.
          </note>
          <note>
            Den andra biten är att skydda integriteten. Det kan man fundera
            på, om det ifrågasätts här. Om man går in i denna typ av åtgärder
            och i det arbete som en arbetsförmedlare har att hantera finns
            det självfallet en mängd känsliga uppgifter. Men de är också viktiga
            för att personen i fråga ska få rätt insats och rätt åtgärd.
          </note>
          <note>
            Jag tror inte att det är detta att man inte har gett samtycke
            som är det stora problemet. Det handlar om hela arbetet med att
            ta fram samtycket. Det har i olika fall handlat om en process
            som har tagit lång tid.
          </note>
          <note type="speaker">
            Anf. 105 SVEN-OLOF SÄLLSTRÖM (SD):
          </note>
          <note>
            Fru talman! Propositionen innehåller ett förslag till ändringar
            i lagen om behandling av personuppgifter i den arbetsmarknadspolitiska
            verksamheten. Det låter krångligt. Men vad innebär det i praktiken?
          </note>
          <note>
            Det innebär i praktiken en förändring från hur det är nu, när
            man fysiskt ska gå till Arbetsförmedlingen och skriva på ett papper
            om samtycke. Den tidigare ordningen kunde innebära att man inte
            skrev på samtycket eftersom konsekvenserna kunde bli försämringar
            enligt egen utgångspunkt, som enskild individ. Men det kunde också
            vara så att man i och med att man inte skrev på papperet gick
            miste om stöd och åtgärder som man kanske behövde för att komma
            in i arbete.
          </note>
          <note>
            Förändringen är bra, för den innebär en förstärkning av både
            den enskildes rättigheter och myndighetens rättigheter. Det finns
            även andra förändringar i lagförslaget. Det gäller förändringar
            i lagen om arbetslöshetsförsäkring och mindre förändringar i semesterlagen.
          </note>
          <note>
            Vi sverigedemokrater ställer oss bakom utskottets betänkande.
            Miljöpartiet och Vänsterpartiet har motionerat om avslag på förslaget,
            och Socialdemokraterna har motionerat om till exempel konsekvensanalys,
            säkerställande av arbetsrutiner, behörighetsavdelningar och en
            fullgod datasekretess på Arbetsförmedlingen. Det tycker jag är
            relevanta krav; dessa krav kan man ställa.
          </note>
          <note>
            Nu har vi haft en dragning där Arbetsförmedlingen och Datainspektionen
            var med. Jag tyckte att man då kunde dra slutsatserna att Arbetsförmedlingen
            går med på de krav som Datainspektionen ställer. Man skulle införa
            dessa åtgärder, och Datainspektionen hade då inga invändningar.
            Man var alltså överens.
          </note>
          <note>
            När det gäller Vänsterpartiet och Miljöpartiets motioner är vi
            alltså positiva till propositionens intentioner, vilket innebär
            att vi kommer att avslå motionerna.
          </note>
          <note>
            Lagändringen innebär inte bara en avsevärd effektivisering utan
            också en större säkerhet och en större rättvisa i behandlingen
            av ärendena hos Arbetsförmedlingen. Det är både till fördel för
            den enskilde och, som jag sade tidigare, till fördel för myndigheten.
          </note>
          <note>
            Av denna anledning, fru talman, yrkar jag bifall till utskottets
            förslag på samtliga punkter.
          </note>
          <note type="speaker">
            Anf. 106 LARS-AXEL NORDELL (KD):
          </note>
          <note>
            Fru talman! När sonen skulle börja i första klass delade skolan
            ut klasslistor till alla föräldrar med namn, adress och telefonnummer
            till samtliga elever. Men inte nog med det alla elevers personnummer
            inklusive de fyra sista siffrorna var också med. Det var helt
            onödigt.
          </note>
          <note>
            Jag reagerade på detta och tyckte att det var fel; det var fel
            av integritetsskäl. Personnummer ska användas när det finns tydliga
            motiv och fördelar. Bland annat kan det finnas starka skäl till
            att inte blanda ihop patienter inom sjukvården. Då är det helt
            nödvändigt att använda personnummer. Det tror jag inte att någon
            ifrågasätter. Skolan använde förmodligen detta av slentrian och
            obetänksamhet, vilket är allvarligt eftersom det här är frågor
            som är viktiga.
          </note>
          <note>
            Från den 1 december i fjol har Arbetsförmedlingen huvudansvaret
            för nyanlända enligt den så kallade etableringsreformen. I stället
            för att gå till kommunens socialförvaltning ska den nyanlända
            gå till Arbetsförmedlingen. Det är det nya.
          </note>
          <note>
            De förändringar i personuppgiftslagen som riksdagen i dag tar
            ställning till är motiverade av just sjukförsäkringsreformen och
            den här etableringsreformen. De gäller för långtidssjukskrivna
            och för nyanlända.
          </note>
          <note>
            När jag i början av 80-talet jobbade inom frivården fanns egentligen
            ingen fungerande sekretess mellan olika myndigheter. Då strömmade
            informationen ganska fritt mellan myndigheterna utan några större
            restriktioner. Det var definitivt inte bra.
          </note>
          <note>
            Fru talman! Jag har en praktikant hos mig den här veckan. Han
            heter Anton och kommer från Umeå. Han tyckte absolut att jag skulle
            nämna en metafor i det här sammanhanget, och jag tar mig friheten
            att göra det.
          </note>
          <note>
            Det var en man som satt med häst och vagn på en grusväg i Norrland.
            Han upptäckte att det framför honom fanns en bil som hade kört
            i diket. Vid bilen stod föraren och tyckte att det var väldigt
            pinsamt att han hade råkat köra i diket. Bonden stannade till,
            och föraren sade: Det är förfärligt vad smala vägar ni har här
            uppe i Norrland. Då konstaterade bonden: Jo, visst är de smala,
            men de är i alla fall bredare än diket.
          </note>
          <note>
            Med detta menar jag att det finns en väg som vi kan hålla oss
            till, men det finns risker att vi åker i det ena diket eller i
            det andra diket. Man skulle kunna säga att vi i det här sammanhanget,
            med tanke på hur det har varit från början av 80-talet och fram
            till i dag, har gått från det ena diket till det andra när människor
            i dag inte får den service och hjälp de behöver för att till exempel
            få ett arbete.
          </note>
          <note>
            Kravet på samtycke försvårar och försenar handläggningen hos
            Arbetsförmedlingen, vilket framför allt drabbar den enskilda arbetssökande.
            Att nu avskaffa kravet på samtycke för behandling av vissa känsliga
            och ömtåliga personuppgifter innebär inte att det är fritt fram
            att ta del av uppgifterna, utan det ska alltjämt krävas att uppgifterna
            har lämnats i ett ärende eller är nödvändiga för handläggningen
            av detsamma.
          </note>
          <note>
            Vi kristdemokrater vill se en större samverkan mellan systemen
            och mellan myndigheterna. Det har påbörjats ett bra samarbete,
            men vi efterlyser ett sammanhållet socialförsäkringssystem som
            blir mer ändamålsenligt och som är till fördel för den enskilda.
            Exempel finns att hämta i vårt västra grannland Norge som har
            ett sammanhållet socialförsäkringssystem. Förutom att vi harmoniserar
            regler och riktlinjer, och därefter skapar ett mer sammanhållet
            system, krävs också regelförenklingar, en bättre förutsägbarhet
            och en översyn av det snåriga lapptäcke som präglar dagens arbetsmarknadspolitiska
            åtgärder och program.
          </note>
          <note>
            Som ett exempel kan nämnas att just Arbetslöshetskassornas samorganisation,
            SO, fick 250 miljoner extra för att klara den ökade administrationen
            till följd av nya lagändringar så sent som 2007. Det är få regelförändringar
            som har gjort det enklare för den arbetssökande eller för myndigheterna.
            Därför behövs det en översyn av de här sakerna. Vi kanske skulle
            behöva ett regelförenklingsråd liknande det som finns för företagen
            i dag.
          </note>
          <note>
            Fru talman! Med dessa ord yrkar jag bifall till förslaget i arbetsmarknadsutskottets
            betänkande.
          </note>
          <note>
            Överläggningen var härmed avslutad.
          </note>
          <note>
            9 § På väg mot en inre marknadsakt
          </note>
          <note>
            Föredrogs
          </note>
          <note type="speaker">
            Anf. 107 CARINA ADOLFSSON ELGESTAM (S):
          </note>
          <note>
            Fru talman! Dagens debatt handlar om fyra friheter till nytta
            för alla. Det är en viktig fråga. Därför är det särskilt glädjande
            att vi nu i detta relativt tidiga skede i processen angående Europeiska
            kommissionens meddelande På väg mot en inre marknadsakt får möjlighet
            att påverka och tala om hur vi här i riksdagen ser på de 50 förslagen
            för att arbeta, driva företag och handel bättre tillsammans.
          </note>
          <note>
            Framtidens inre marknadsakt är också ute på en remissrunda så
            att arbetsmarknadens parter och civilsamhället får möjlighet att
            tycka till. Det är en demokratisk process som bör uppmuntras.
            Just därför är det så bra att vi här i riksdagen debatterar den
            här viktiga frågan och får framföra vår syn på saken.
          </note>
          <note>
            Fru talman! Det är just därför som det är lite förvånande att
            majoriteten inleder sitt ställningstagande med att skriva: Syftet
            med utskottets granskning av det aktuella meddelandet är således
            inte att avge ett formellt yttrande till kommissionen vad gäller
            det här meddelandet. Utskottet vill härvid påminna om att det
            i detta avseende är regeringen som har huvudansvaret för uppgiften
            att företräda riket.
          </note>
          <note>
            Så är det förvisso. Det handlar inte om ett formellt ställningstagande,
            men det handlar ändå om en remissrunda. Då måste det vara viktigt
            vad riksdagen tycker i frågan.
          </note>
          <note>
            På EU:s inre marknad kan människor, varor, tjänster och kapital
            röra sig lika fritt som inom ett land. Vi reser fritt över EU:s
            inre gränser och har tillgång till ett brett utbud av produkter
            från hela Europa. Även om vi i dag tar den inre marknaden för
            given är den en av EU:s största framgångar. Den inre marknaden
            är kärnan i dagens EU. Det tog sju år att få den att fungera.
            År 1993 godkändes den sista av de hundratals lagar som behövdes
            för att ta bort de tekniska, rättsliga och byråkratiska hinder
            som hämmade den fria handeln och den fria rörligheten.
          </note>
          <note>
            Enligt EU-kommissionens uppgifter har den inre marknaden skapat
            flera miljoner nya jobb och ökat välståndet i EU. Ett telefonsamtal
            inom EU kostar nu exempelvis bara en bråkdel av vad det gjorde
            för cirka tio år sedan. Flygpriserna har sjunkit, och många nya
            linjer har tillkommit. Detta är bara några exempel på vad en inre
            marknad har för betydelse. När vi ska ta steget in i framtiden
            är det självklart att vi vill vara med och påverka. Det här visar
            också hur mycket det här berör oss varje dag i vår vardag.
          </note>
          <note>
            Fru talman! Dagens utlåtande 2010/11:NU10 behandlar 50 förslag
            som kan delas upp i tre grupper. Den första är en dynamisk, hållbar
            och rättvis tillväxt med företagen. Här finns 24 förslag. Det
            andra området handlar om att återställa förtroendet genom att
            sätta människor i centrum på den inre marknaden. Det är 19 förslag.
            På det tredje området finns det 7 förslag som handlar om dialog,
            partnerskap, utvärdering och vilka verktyg man kan använda.
          </note>
          <note>
            Utifrån detta har regeringen utformat en ståndpunkt som är ganska
            allmänt hållen och inte så svår att ställa sig bakom. Jag citerar:
          </note>
          <note>
            Regeringen fäster stor vikt vid en väl fungerande inre marknad,
            baserad på fri rörlighet och öppenhet. Den inre marknaden har
            spelat en betydande roll för att främja tillväxt och sysselsättning,
            men den behöver anpassas i takt med att omvärlden förändras. Och
            sedan fortsätter det.
          </note>
          <note>
            Det är inga problem att ställa sig bakom den svenska ståndpunkten.
            Trots det har vi socialdemokrater, vänsterpartister och miljöpartister
            en annan uppfattning i frågan, och det bygger helt enkelt på idépolitik.
          </note>
          <note>
            Fru talman! Vi bejakar en väl fungerande inre marknad till nytta
            för företag, arbetstagare och konsumenter. Den inre marknaden
            har spelat en viktig roll för att främja tillväxt och sysselsättning,
            men den behöver anpassas i takt såväl med förutsättningarna inom
            EU som med förändringar som sker i omvärlden.
          </note>
          <note>
            Som vi i tidigare sammanhang har påtalat står EU inför tre stora,
            långsiktiga utmaningar den snabba globaliseringen av ekonomin,
            hotet mot klimatet och en allt skevare demokratisk dominans inom
            EU. En strategi för att effektivisera och modernisera EU:s inre
            marknad måste, som vi ser det, utgå från just dessa tre utmaningar.
          </note>
          <note>
            Enligt vår uppfattning är det viktigt att vidareutvecklingen
            av EU:s inre marknad inte leder till ökade protektionistiska tendenser
            gentemot omvärlden. Den globala frihandeln måste försvaras, och
            det är viktigt att handeln med länder utanför EU kan ske öppet
            och på likvärdiga villkor. Olika åtgärder för att främja konkurrensen
            bör därför inte endast sträva efter att underlätta gränsöverskridande
            handel mellan EU:s medlemsstater utan även mellan EU och tredjeland.
          </note>
          <note>
            Vi anser att den externa dimensionen kunde ha varit mer närvarande
            i meddelandet exempelvis när det gäller att avveckla exportsubventioner,
            reformera jordbrukspolitiken och upphöra med kontraproduktiva
            tullar och tariffer. I linje med detta ställer vi oss avvisande
            till ansatsen att begränsa marknadstillträde för leverantörer
            från tredjeland vid offentlig upphandling.
          </note>
          <note>
            Vi vill lyfta fram behovet av en hållbar tillväxt. Den inre marknadens
            funktioner och utveckling störs i dag av olika miljöskadliga subventioner,
            till exempel till kolindustrin. Vi hade önskat ett tydligare klimatperspektiv
            i de förslag till marknadsakt som kommissionen har presenterat.
            Enligt vår uppfattning saknas det tydlig insikt om effekterna
            av klimatförändringarna och hur man tär på jordens resurser. Omställningen
            till ett grönt Europa, oberoende av fossil energi, kommer att
            bli omvälvande i framtiden. Här måste EU ligga i framkant. Detta
            saknar vi bland de 50 förslag som finns.
          </note>
          <note>
            En annan oerhört viktig sak gäller rörligheten och integreringen
            kopplad till tjänstesektorn. Det har stor betydelse för den ökade
            konkurrenskraften, tillväxten och de nya jobben inom EU. För att
            handeln med tjänster ska fungera är det fundamentalt att olika
            länders modeller på arbetsmarknaden fungerar. Enligt vår uppfattning
            är det viktigt att den inre marknadens friheter inte undergräver
            fackliga rättigheter. Bestämmelser för den inre marknaden måste
            genomföras med respekt för de grundläggande rättigheterna i den
            svenska kollektivavtalsmodellen utan att begränsa rätten till
            facklig organisering eller rätten att vidta stridsåtgärder.
          </note>
          <note>
            Att förenkla och modernisera EU:s upphandlingslagstiftning är
            oerhört betydelsefullt och en viktig del av samhällsekonomin.
          </note>
          <note>
            Vi kan också konstatera att det helt saknas ett jämställdhetsperspektiv
            i de förslag som nu finns. Att kvinnor och män ska få lika villkor
            i EU och att det leder till ökad tillväxt borde vara en självklarhet.
          </note>
          <note>
            Naturligtvis pekar vi tydligt även på det som rör skatteområdet
            och framhåller att skattepolitiken är en nationell angelägenhet.
          </note>
          <note>
            Fru talman! Vi kan med detta konstatera att majoriteten, det
            vill säga Moderaterna, Folkpartiet, Centerpartiet, Kristdemokraterna
            och Sverigedemokraterna, i sitt ställningstagande inte med ett
            enda ord har omnämnt fackliga rättigheter, grön omställning eller
            jämställdhet. Det känns mycket märkligt när vi ska ta steget in
            i framtiden och utveckla den inre marknaden.
          </note>
          <note>
            Mot bakgrund av detta, fru talman, yrkar jag bifall till vår
            reservation.
          </note>
          <note type="speaker">
            Anf. 108 MARIA WETTERSTRAND (MP):
          </note>
          <note>
            Fru talman! Under arbetet med inremarknadsakten har det framkommit
            att flera medlemsstater i EU tycker att förslaget till inremarknadsakt
            är alldeles för omfattande, innehåller alldeles för många förslag.
            Jag är benägen att hålla med om det och skulle gärna se att regeringen
            försökte begränsa den mängd förslag som inremarknadsakten berör.
            Regeringens ståndpunkt verkar dock snarare vara den motsatta,
            att man skulle vilja vidga den till att handla om ännu mer.
          </note>
          <note>
            På det stora hela finns det mycket bra som hanteras där, och
            även regeringens ståndpunkter är till stora delar sådana som jag
            kan ställa mig bakom. Men jag saknar några saker, såsom att en
            långsiktig politik för utveckling måste grunda sig i insikten
            om att naturens resurser är begränsade och att världen står inför
            stora utmaningar på miljöområdet.
          </note>
          <note>
            Sinande oljeresurser, klimatförändringar och förlorade ekonomiska
            värden i ekosystemtjänster riskerar att kraftigt påverka ekonomin
            och utvecklingen de närmaste decennierna. Den insikten saknas
            nästan helt i kommissionens meddelande om en inremarknadsakt.
            Det finns en risk att ett alltför ensidigt fokus på kortsiktig
            ekonomisk tillväxt, här och nu, hotar ekonomin och välfärden på
            längre sikt.
          </note>
          <note>
            En slutsats som jag hade önskat är att framtida satsningar på
            infrastruktur bör handla om att få ett fungerande järnvägsnät
            i hela EU i stället för att fortsätta att satsa på stora motorvägsprojekt.
            Jag skulle också önska att man satsade på kommunikation utan resande,
            såsom videokonferenser och övrig IT-infrastruktur.
          </note>
          <note>
            En annan viktig fråga som vi tar upp i vår reservation handlar
            om att det inom EU i dag förekommer stora subventioner av miljöskadlig
            verksamhet. Det gäller allt från bidrag inom fiskepolitiken till
            enskilda länders stöd till kolgruvor. Kunskapen om hur dessa stöd
            ser ut och vilka konsekvenser de får för den inre marknadens funktion
            är ganska begränsad, men vi vet att de har en kraftig påverkan.
            Inte minst gäller det fiskesubventionerna som gör att man får
            en kraftig utfiskning av haven, och när fisken tar slut i haven
            runt våra länder köper man upp nya fiskeområden utanför Afrika
            och fortsätter på samma sätt där. Man får alltså ett överfiske
            och en miljöskada som en konsekvens av att verksamheten kraftigt
            subventioneras.
          </note>
          <note>
            Detta är en viktig strategisk fråga. EU borde å det snaraste
            sätta i gång ett kraftfullt arbete för att kartlägga, analysera
            och fasa ut miljöskadliga subventioner. Det är viktigt inte minst
            för att den inre marknaden ska fungera tillfredsställande.
          </note>
          <note>
            Meddelandet om en inremarknadsakt tar upp sådana frågor som att
            man ska ha en Internetsajt där konsumenter kan gå in och klaga
            på företag som de inte anser riktigt uppfyller allt de önskar
            på den inre marknaden. Däremot tar det inte upp en sådan fråga
            som att EU har stora subventioner för miljöskadlig verksamhet,
            något som helt uppenbart både snedvrider konkurrensen och stör
            förutsättningarna på den inre marknaden. Jag tycker alltså att
            det i akten finns en viss skevhet. Man har tagit upp somliga frågor
            och gjort dem stora och viktiga medan andra, som egentligen är
            mycket större, lämnas helt vid sidan av.
          </note>
          <note>
            I övrigt stöder jag regeringens inriktning vad gäller öppna gränser,
            avståndstagandet från all form av protektionism inom EU mot länder
            utanför samt den fria rörligheten för människor.
          </note>
          <note>
            Med detta vill jag yrka bifall till vår reservation.
          </note>
          <note type="speaker">
            Anf. 109 KENT PERSSON (V):
          </note>
          <note>
            Fru talman! Dagens debatt handlar om EU-kommissionens meddelande
            och den svenska ståndpunkten under rubriken På väg mot en inre
            marknadsakt . Att skapa en verkligt konkurrenskraftig social marknadsekonomi
            låter spännande på många sätt.
          </note>
          <note>
            Jag blev väldigt fundersam när jag började titta närmare på vad
            som egentligen menas med en social marknadsekonomi. Vad gömmer
            sig egentligen bakom EU:s nya riktlinjer som ska lösa de utmaningar
            som vi står inför? Jag tänker på klimatutmaningarna, globaliseringen,
            den demografiska utvecklingen och finanskrisen. Det är med stort
            intresse jag har granskat förslagen. De 50 förslag som finns i
            det här meddelandet är mer eller mindre tydliga. Alldeles som
            Maria Wetterstrand har jag svårt att begripa mig på en del av
            det här och hur det ska lösa den problematik som vi står inför.
          </note>
          <note>
            EU:s hårda kärna består av fyra rättigheter. Det handlar om fri
            rörlighet för personer, varor, kapital och tjänster. Det är det
            som är grunden. EU-kommissionen skriver också i sitt utkast följande:
            Önskan att vara tillsammans underbyggs och befästs av ett mervärde
            av att vara tillsammans: Det var och förblir än i dag ambitionen
            med den stora gemensamma europeiska marknaden. Det är en sammanfattning,
            med tanke på vad man har sagt.
          </note>
          <note>
            Vad är då resultatet av de här åren från att Romfördraget undertecknades
            1957? Var det räddaren i nöden när finanskrisen slog till? Hur
            ser det ut egentligen? Det är en berättigad fråga. Hur ska man
            annars tolka att Mario Monti fick i uppdrag från EU-kommissionen
            att ta fram en rapport om en nystart av den inre marknaden? I
            den här rapporten är det ganska intressant att läsa att den inre
            marknaden är mindre populär än någonsin hos befolkningen i EU.
            Det är väl ändå ett understatement om något. Det behövs en ny
            strategi som syftar till att skydda den inre marknaden från risken
            för ekonomisk nationalism.
          </note>
          <note>
            Det är väsentliga frågor som tas upp här. Men i förslagen finns
            det ingenting som tyder på att man har åtgärder som ska motverka
            ekonomisk nationalism. Snarare är det tvärtom så att man fortfarande
            bejakar jordbrukspolitikens utformning och fiskeripolitiken som
            Maria Wetterstrand var inne på, den som är så förödande för framför
            allt länderna i Afrika, där man fiskar ut och där det inte kommer
            befolkningen till godo. Det är en svaghet i den svenska politiken
            att inte aktivt driva på i den delen. Vad menas egentligen? Vad
            är grunden när vi pratar om frihandel? Det måste ändå vara på
            lika villkor. Det finns inte med här. Man pratar i allmänna ordalag,
            men konkreta åtgärder lyser med sin frånvaro.
          </note>
          <note>
            Europaparlamentet skriver i sin rapport som kom 2010 att den
            inre marknadsintegrationen inte är en oåterkallelig process och
            att den inre marknadens fortsatta existens inte ska tas för given.
            Det är egentligen ganska anmärkningsvärt att det kommer så pass
            klara och tydliga signaler på att det är någonting som är grundläggande
            fel inom EU. Det bottnar givetvis i att arbetslösheten och därmed
            utanförskapet har ökat genom EU med social oro som följd. Det
            kan vi se många och tydliga exempel på. De som är mest utsatta
            i dag är romerna i många av de europeiska länderna.
          </note>
          <note>
            Fru talman! Social marknadsekonomi låter ju så vackert egentligen.
            Men vi ska komma ihåg en sak: Redan 1957 skrevs den sociala marknadsekonomin
            in i det dåvarande EG:s konstitutionella grund. Hela utvecklingen
            från EG till EU och euron bygger på den tanken. Men man har inte
            fullföljt tanken med den sociala marknadsekonomin. Den är egentligen
            utformad av Adam Smith. Där slår man fast arbetsmarknadens parters
            rättigheter på ett klart och tydligt sätt. Det finns inte med
            här över huvud taget. Det har blivit marknadsliberalism som har
            utformats. Detta har lett till den utvecklingen i stället.
          </note>
          <note>
            För att få en verklig förändring måste det finnas en social agenda
            eller ett socialt protokoll för EU. Då krävs det åtminstone att
            man skriver in det. Man borde ha skrivit in det och tydligt pekat
            inte bara på individuella rättigheter utan också på vikten av
            kollektiva och sociala rättigheter.
          </note>
          <note>
            Det är väldigt lätt att prata om de fackliga rättigheterna. Men
            de fyra arbetsrättsliga domar som har kommit från EG-domstolen
            har i samtliga fall gått emot arbetstagarna och i samtliga fall
            varit för företagen. Resultatet innebär sammanfattningsvis när
            det gäller de arbetsdomar som har kommit att minimilöner är tillåtna
            i annat land. Då får vi en situation där vi har olika villkor
            på arbetsmarknaden här i Sverige. Vi har de svenska fackliga rättigheterna
            som har förhandlats fram, och vi har utländska företag med sina
            anställda som har helt andra regler. Vi får alltså en utveckling
            som leder till social dumpning. Det är inte att undra på att det
            blir social oro.
          </note>
          <note>
            Detta visar också på svårigheterna med hela EU-samarbetet och
            den hårda kärnan. Man hänvisar hela tiden i EG-domstolen till
            de fyra rättigheterna när man dömer i arbetsmarknadstvister.
          </note>
          <note>
            Regeringens ord om att den svenska arbetsmarknadsmodellen ska
            bevaras och försvaras är tomma ord. De har ingenting i realiteten.
            Att EU säger att det är viktigt att förstärka arbetstagarnas rättigheter
            är också tomma ord och läpparnas bekännelse. I realiteten är det
            på det sättet att EG-domstolen dömer utifrån fyra rättigheter.
            Jag vill se en mycket tuffare hållning från den svenska regeringen
            när det gäller arbetsrätten och att försvara den modellen, så
            att vi inte får social dumpning och förstärker den sociala oron
            runt om i världen.
          </note>
          <note>
            Man måste också se bristerna när det gäller klimatpolitiken.
            Regeringen och riksdagen har slagit fast 2020-principerna. Jag
            och Vänsterpartiet tycker att man borde ha varit lite tuffare.
            Det rimmar väldigt dåligt med subventionerna till kolgruvor ute
            i Europa, till forskning om risker med CCS-politiken och till
            satsningar på forskning och utveckling av ny kärnkraft i Europa.
            Vi vänder oss emot den typen av satsningar. När det gäller CCS-satsningar
            får faktiskt företagen stå för det. Det är inte rimligt att skattebetalarnas
            pengar ska gå till den typen av forskning, som dessutom också
            är oerhört riskfylld.
          </note>
          <note>
            Fru talman! Jag yrkar bifall till den gemensamma reservationen
            som Socialdemokraterna, Miljöpartiet och Vänsterpartiet har.
          </note>
          <note type="speaker">
            Anf. 110 HANS ROTHENBERG (M):
          </note>
          <note>
            Fru talman! På väg mot en inre marknadsakt handlar om att skapa
            en verkligt konkurrenskraftig social marknadsekonomi. Här finns
            50 förslag för att arbeta och driva företagsverksamhet bättre
            tillsammans, vilket syftar till att modernisera och effektivisera
            den inre marknaden. Betydelsen av att åtgärder genomförs med fortsatt
            öppenhet mot tredjeland och att olika protektionistiska tendenser
            motverkas kan aldrig överskattas.
          </note>
          <note>
            Här framhålls bland annat tjänstesektorns betydelse, vikten av
            ett EU-patent och värdet av förenklade regler för företag men
            även behovet av regelförenklingar avseende offentlig upphandling.
          </note>
          <note>
            Kommissionens förslag till en inre marknadsakt omfattar tre huvudsakliga
            områden. Det första området, en dynamisk, hållbar och rättvis
            tillväxt med företagen, ska uppnås bland annat med åtgärder som
            syftar till att främja och skydda innovation och nyskapande, att
            förbättra affärsmöjligheterna för små och medelstora företag,
            att öka det rättsliga och skattemässiga samarbetet och att värna
            om Europas globala konkurrenskraft.
          </note>
          <note>
            Det andra området handlar om att återställa förtroendet genom
            att sätta människor i centrum för den inre marknaden. Förslagen
            här handlar om att säkra kvaliteten för allmännyttiga tjänster,
            öka satsningarna på central infrastruktur, garantera rätten för
            arbetstagare att vidta kollektiva åtgärder, underlätta den fria
            rörligheten för personer och förstärka skyddet och förenkla för
            konsumenten vid gränsöverskridande handel.
          </note>
          <note>
            Det tredje området berör dialog om partnerskap med verktyg för
            en god inre marknadsstyrning. Bland åtgärderna finns förslag om
            att intensifiera utvärderingen av regelverk, om alternativa tvistlösningssystem
            och om krav på snabbare genomförande av EU-lagstiftning i medlemsländerna.
          </note>
          <note>
            Det finns all anledning att välkomna förslaget till en inre marknadsakt
            för att effektivisera och modernisera EU:s inre marknad.
          </note>
          <note>
            Fru talman! Det är viktigt att de åtgärder som vidtas går hand
            i hand med en fortsatt öppenhet gentemot tredjeland och att protektionistiska
            tendenser i alla sammanhang där det är möjligt kan motarbetas.
            Till de prioriteringar som drivits från svensk sida hör bland
            annat en hållbar tillväxt, utvecklingen av en digital inre marknad
            och ett gemensamt europeiskt patentsystem.
          </note>
          <note>
            En av avsikterna med utskottens och riksdagens utlåtanden är
            att skapa debatt och öka offentligheten kring EU-arbetet. Betydelsen
            av en väl fungerande inre marknad är grundstenen i EU:s arbete
            med att stärka konkurrenskraften och således av avgörande betydelse
            för att främja arbetstillfällen och tillväxt. Merparten av de
            åtgärder som presenteras i kommissionens meddelande är angelägna
            insatser för att få till stånd en harmoniserad och bättre fungerande
            inre marknad.
          </note>
          <note>
            För att åstadkomma en effektiv inre marknad krävs bland annat
            olika åtgärder på konkurrensområdet och en statsstödspolitik som
            noga följer EU:s regelverk. De olika konkurrenskraftsfrämjande
            åtgärder som vidtas ska inte endast sträva efter att underlätta
            gränsöverskridande handel mellan EU:s medlemsstater utan även
            mellan EU och tredjeland. Tydliga icke-diskriminerande globala
            regler för internationell handel är avgörande för hållbar tillväxt
            och utveckling.
          </note>
          <note>
            Fru talman! Frågan om EU-patent är ytterst betydelsefull för
            att öka konkurrenskraften för företag i EU, i förhållande till
            andra stora ekonomier och för att främja innovation på den inre
            marknaden.
          </note>
          <note>
            Sverige har varit och är fortfarande ett stort uppfinnarland.
            Därför har vi också varit mycket sårbara för de problem som beror
            på avsaknaden av en gemensam patentlagstiftning i Europa.
          </note>
          <note>
            Handelsminister Ewa Björling har varit pådrivande om ett gemensamt
            EU-patent eftersom vårt land är ett av de mest innovativa länderna
            i Europa. Det är mycket glädjande att EU nu har enats om ett fördjupat
            samarbete om detta EU-patent. Det är ett samarbete som har nått
            fler länder än vi kunde tro för bara några månader sedan. Ett
            slutet patentsystem vore också slutet för uppfinningsrikedomen.
          </note>
          <note>
            Förenklade regler för företag är också en tillväxtfaktor. Arbetet
            med att förenkla de nuvarande reglerna för inte minst små och
            medelstora företag måste därför ha högsta prioritet även fortsättningsvis,
            så att de administrativa bördorna och kostnaderna för företagen
            ska minska. Därtill behövs också regelförenklingar när det gäller
            offentlig upphandling, inte minst åtgärder som leder till att
            företag i större utsträckning än i dag lämnar anbud utanför den
            egna medlemsstaten och därigenom medverkar till en förbättrad
            konkurrenssituation.
          </note>
          <note>
            Ökad konkurrens leder till att priser kan pressas och till att
            kostnaderna för skattebetalarna därigenom reduceras. En förenkling
            och modernisering av EU:s upphandlingsregler är därför ett väldigt
            viktigt område. Ökad internationell harmonisering av regler och
            standarder betyder mycket för att underlätta europeiska företags
            deltagande i internationell handel.
          </note>
          <note>
            Fru talman! För att skapa en väl fungerande europeisk energimarknad
            är en modern infrastruktur som möjliggör energihandel över nationsgränserna
            en viktig förutsättning. Här är det på sin plats att betona att
            investeringar i infrastruktur även framgent i första hand bör
            vara en fråga för aktörerna på marknaden. EU-medel bör snarare
            styras mot insatser som stöder EU:s energi- och klimatpolitiska
            mål för 2020 och 2050 än mot kommersiella och avgiftsfinansierade
            infrastrukturprojekt. Det är vidare positivt att kommissionen
            har höga ambitioner om förbättrad utvärdering och uppföljning
            av genomförandet av EU-lagstiftningen i medlemsländerna.
          </note>
          <note>
            Fru talman! Jag yrkar härmed på att riksdagen lägger utlåtandet
            På väg mot en inre marknadsakt till handlingarna.
          </note>
          <note type="speaker">
            Anf. 111 CARINA ADOLFSSON ELGESTAM (S) replik:
          </note>
          <note>
            Fru talman! Jag har tre frågor till Hans Rothenberg. Vikten av
            ett gemensamt europeiskt patentsystem är vi i riksdagen rörande
            överens om. Mot bakgrund av det som Hans Rothenberg sade i sitt
            anförande vill jag bara ställa en kontrollfråga angående det fördjupade
            samarbetet. Uppfattade jag rätt att det är klart att det blir
            så? I så fall har vi missat det, så det kunde vara bra att få
            det tydliggjort. Om det är klart att det blir så är det oerhört
            glädjande, för det är i så fall att ta ett steg framåt i den här
            frågan.
          </note>
          <note>
            Hans Rothenberg talade vid flera tillfällen om öppenhet mot tredjeland.
            Det är en jätteviktig fråga. Där blir det också en kontrollfråga.
            Är vi då rörande överens om också från svensk sida att vi driver
            borttagandet av tullar och tariffer utifrån det som i dag är oerhört
            kontraproduktivt inom EU?
          </note>
          <note>
            Min tredje och sista fråga berör det Hans Rothenberg sade i sitt
            anförande om att sätta människor i centrum. Det är oerhört viktigt
            utifrån människors vardag. Jag slås av avsaknaden av fackliga
            rättigheter och kollektivavtal i majoritetens utlåtande. Varför
            finns detta inte med?
          </note>
          <note type="speaker">
            Anf. 112 HANS ROTHENBERG (M) replik:
          </note>
          <note>
            Fru talman! Den senaste informationen, som är ganska färsk, har
            jag tolkat som att 25 av 27 länder nu står bakom det fördjupade
            samarbetet. Det måste man säga att vi alla kan klappa varandra
            på axeln för, inte minst de innovativa entreprenörer som kommer
            att dra nytta av det här. Det är Italien och Spanien som står
            utanför. Det är bara att glädjas över att det inte är i det italienska
            eller spanska parlamentet som vi debatterar det här, för där ser
            det säkert inte lika ljust ut att stå utanför en sådan fråga.
          </note>
          <note>
            Öppenhet för borttagande av tullar och tariffer är ju en klassisk
            svensk ståndpunkt. När det gäller att utveckla den inre marknaden
            och öppenheten mot tredjeland kommer detta fortsatt att vara en
            drivfråga, inte minst för Sverige som är väldigt beroende av både
            import och export. Importen är väldigt viktig för att vi ska kunna
            klara av att ha en livfull export. Då är det viktigt att vi ser
            till att de protektionistiska inslagen i världshandeln minskar
            så mycket som möjligt.
          </note>
          <note>
            Vi kan bland de 50 punkter som den inre marknadsakten handlar
            om fundera över: Är de för många? Det har tidigare talare tyckt.
            Är de för få? Det borde vara ytterligare några tillägg.
          </note>
          <note>
            Vi kan konstatera att det som skiljer våra betänkanden åt handlar
            om jämställdheten, klimatet och arbetsrätten. Det finns många
            andra frågor som också skulle kunna beröras. Vi skulle kunna ta
            upp diskriminering på grund av kön, etnicitet och på många andra
            håll och kanter. Det kan handla om hur det är för rörelsehindrade
            och så vidare.
          </note>
          <note>
            Det finns mycket man skulle kunna lägga till här. Men kärnan
            är en inre marknadsakt för att förbättra företagande och entreprenörskapet
            och skapa fler jobb i Europa.
          </note>
          <note type="speaker">
            Anf. 113 CARINA ADOLFSSON ELGESTAM (S) replik:
          </note>
          <note>
            Fru talman! Det känns ändå lite förvånande med tanke på det Hans
            Rothenberg säger här. Det sista som syftar på handeln med tredjeland
            verkar vi vara överens om. Det är glädjande om det är så att vi
            har fått ett fördjupat samarbete eller om det är så att det krävs
            enighet om det.
          </note>
          <note>
            Det är tre viktiga frågor som saknas i förslaget. Det handlar
            om jämställdhet, grön omställning och arbetsrätt. Det är tre saker
            som betyder oerhört mycket för varje enskild människa såväl i
            Sverige som i varje medlemsland.
          </note>
          <note>
            På något sätt är det ändå lite märkligt att Hans Rothenberg inte
            här i kammaren kan erkänna: Vi tänkte inte på det, vi tar till
            oss vad ni säger från Socialdemokraterna, Vänstern och Miljöpartiet
            och tar med oss det i det fortsatta arbetet. Jag saknar den kommentaren.
          </note>
          <note type="speaker">
            Anf. 114 HANS ROTHENBERG (M) replik:
          </note>
          <note>
            Fru talman! Jag tror att vi kommer att ha gott om tid under den
            här mandatperioden att ömsesidigt sakna uttalanden. Respekten
            kommer alltid att finnas. En kreativ opposition kommer att ge
            många goda inslag och inspel. Det är viktigt i arbetet med inre
            marknadsakten att det inte är en fast materia. Bara för att utlåtandet
            lämnar riksdagens bord i dag kommer inte arbetet med den att sluta.
          </note>
          <note>
            Vi kan konstatera att strategin för jämställdhet 20102015 har
            debatterats och diskuterats i riksdagen. Jag ska göra en liten
            erinran om vad det handlade om. De fem prioriterade områdena är
            lika möjlighet till ekonomisk självständighet för kvinnor och
            män, lika lön för lika arbete och lika värde, jämställdhet i beslutsfattandet,
            värdighet, integritet och slut på könsbaserat våld och jämställdhet
            i EU:s yttre åtgärder. Det är frågor som går väl igen i inremarknadsaktsperspektivet.
          </note>
          <note>
            Vi kan konstatera att det är två utlåtanden som är ganska så
            lika. Jag gläder mig åt att oppositionen i form av De rödgröna
            har anslutit sig till så pass mycket av majoritetens ståndpunkt.
            Däremot måste jag nog ändå notera att jag inte under de tre inledande
            anförandena har hört orden företagande, tillväxt och ökade möjligheter
            till arbete nämnas. Det är detta som är det viktiga och kärnan.
            Sedan kan man lägga till 50 punkter ytterligare. Då kommer arbetsrätten
            och rörelsehindrade säkert också med. Jag yrkar bifall till förslaget.
          </note>
          <note type="speaker">
            Anf. 115 EVA FLYBORG (FP):
          </note>
          <note>
            Fru talman! Vi diskuterar i dag EU-kommissionens meddelande och
            ingenting annat. Vi har hört det någon gång förut, men jag måste
            nästan läsa upp det. Den heter: På väg mot en inre marknadsakt:
            att skapa en verkligt konkurrenskraftig social marknadsekonomi
            50 förslag för att arbeta, driva företagsamhet och handel bättre
            tillsammans . Det är en härlig rubrik och kanske för övrigt den
            längsta titeln för en kammardebatt som i varje fall jag har haft.
          </note>
          <note>
            Fru talman! Den innehåller en katalog på åtgärder man vill se
            för ett starkare Europa, ett mindre krångligt Europa, ett mer
            modernt och kanske mer effektivt Europa. Åtgärderna fördelar sig
            på tre områden, som vi hört tidigare. Jag ska inte upprepa allt
            men vill nämna dem inledningsvis.
          </note>
          <note>
            Sammantaget ska de var för sig, men också i samverkan, se till
            att EU:s inre marknad blir lättare att hantera för människor och
            företag, att regelkrångel minskar och att vi till exempel genom
            ett EU-patent som vi talade om innan ökar konkurrenskraften för
            våra företag inom EU. Denna sista fråga har varit en otroligt
            seg historia, men får antas nå en lösning helt eller delvis inom
            en mycket snar framtid. Upphandlingsreglerna ska moderniseras
            och ökad vikt läggas vid den mycket viktiga standardiseringsfrågan.
          </note>
          <note>
            Fru talman! Jag tänkte göra lite annorlunda när jag kommenterar
            meddelandet. Låt mig konkretisera bara ett av förslagen en smula
            så att eventuella läsare eller lyssnare bättre förstår varför
            vi lägger ned tid och energi på dessa frågor.
          </note>
          <note>
            Standardisering kan tyckas vara en ganska torr, tråkig och oviktig
            fråga som Sverige inte skulle behöva bry sig om, men icke. Standardiseringsfrågorna
            gör att även vi, som en liten nation, kan tävla med de allra största,
            duktigaste och främsta. Är vi tidigt och klokt ute i standardiseringsavtal
            med mera kan det hjälpa våra företag att vara dem som andra i
            branschen och i världen får rätta sig efter.
          </note>
          <note>
            När utvecklingen går snabbt framåt vinner de som ligger i rätt
            spår. De får i varje fall hjälp av strukturerna och inte tvärtom.
            Ingen minns väl kanske i dag slaget om vilket videoformat vi skulle
            ha redan under 80-talet. Skulle vi ha VHS? Eller har du kanske
            Betamax, Video 2000 eller något annat system hemma? Ingen kommer
            kanske heller ihåg att det var JVC, ett enskilt företag, som introducerade
            VHS-standarden redan 1976 och, som vi senare kunde konstatera,
            avgick med en skrällseger. VHS-systemet utvecklades med Dolby,
            som följdes av Hifi och ännu senare av Nicam. Det blev Super VHS,
            W-VHS och senare Digital VHS. Nu är det i stället dvd som är kung
            i baren eller på marknaden.
          </note>
          <note>
            Fru talman! Här förstår man att om man satsat på den standard
            som inte vann, Betamax eller Video 2000, hade man snart fått se
            sina surt förvärvade och investerade pengar försvinna och förmodligen
            jobben med dem, allt detta på grund av att någon annan satsat
            på rätt standard. Då förstår vi också hur viktigt det är att vara
            tidigt ute i denna stenhårda och svåra konkurrenssituation, inte
            minst för Sverige som ett litet land och EU.
          </note>
          <note>
            Om det viktigaste ordet för bostadsmarknaden, som alltid är så
            populärt att referera till är läge, läge, läge. Ja, då är motsvarande
            ord för standardiseringsarbetet tidigt, tidigt, tidigt. Det har
            vi insett i Sverige, och därför ligger vi väl framme i olika internationella
            arbeten. Bara för att nämna en sak så leder den svenska Riksrevisionen
            standardiseringsarbetet internationellt för alla världens riksrevisioner.
            Det är ett viktigt men väldigt okänt faktum.
          </note>
          <note>
            Fru talman! Hade jag varit Gud och velat uppfinna en paradgren
            för oss svenskar så kanske det vore 100 meter internationella
            standarder, inklusive myndighetskontakter, förberedande lagstiftning,
            nära samarbete med näringslivet, forskning och högskola samt arkivkorrelation.
            Det låter tråkigt. Men bara för att något låter tråkigt behöver
            det inte vara det. Vi har alla verktyg på plats för att göra ett
            kanonjobb för svenska och europeiska företag, och den chansen
            ska vi ta.
          </note>
          <note>
            För att återknyta till mitt lilla tidigare exempel har nu dvd
            alltmer tagit över marknaden som ny standard. Men fundera en stund
            på om ett svenskt eller europeiskt företag kommer på och lyckas
            introducera nästa standard inom detta område. Oanade möjligheten
            utvecklar sig framför oss.
          </note>
          <note>
            Om du har dvd hemma, har du då dvd-r, dvd-rw med plus eller minus
            eller har du dvd-dl? Eller har du bestämt dig för Blue Ray? Eller
            kör du HD-tv? Som tur är, men det beror inte på tur utan förutseende,
            är vi mycket duktiga inom det internationella standardiseringsarbetet.
            Läs med förtjusning Globaliseringsrådets rapport om detta eller
            surfa in på SIS hemsida och se mer om detta viktiga men ack så
            bortglömda område. Det här området som jag har försökt att belysa
            är ett av de 50 goda förslag som EU-kommissionen vill att vi ger
            vårt samtycke till i dag. De övriga 49 är också bra. De mest kända
            standarder som vi har och som de flesta av oss känner till är
            väl ISO 9000 som rör kvalitet eller ISO 14000 som berör miljöledning.
          </note>
          <note>
            Fru talman! Det råder stor enighet om detta utlåtande i Sveriges
            Riksdag. Det är 50 bra förslag som kommissionen lägger fram och
            där den svenska regeringen har intagit en klok position.
          </note>
          <note>
            Den motivreservation som finns tar upp och bockar av det som
            nu står i majoritetens text, sånär som på att man saknar ett jämställdhetsperspektiv
            i förslaget till den inre marknadsakten. Jämställdheten är ett
            viktigt område men den behandlas i annat sammanhang.
          </note>
          <note>
            Fru talman! Tack för debatten! Jag yrkar att vi lägger utlåtandet
            till handlingarna.
          </note>
          <note type="speaker">
            Anf. 116 CARINA ADOLFSSON ELGESTAM (S) replik:
          </note>
          <note>
            Fru talman! Det var intressant att lyssna på Eva Flyborg, inte
            minst det som handlade om standardisering.
          </note>
          <note>
            Mot bakgrund av det har jag egentligen bara en enda fråga till
            Eva Flyborg. Borde det inte ur det här perspektivet också vara
            standardisering vad det gäller jämställdhet? Folkpartiet som är
            liberalt, som många gånger genom det senaste århundradet faktiskt
            har gått i bräschen för ökad jämställdhet, var finns den frågan?
            Är det en standardisering så att det finns med i varje sådant
            här meddelande och beslut som kommer från EU?
          </note>
          <note type="speaker">
            Anf. 117 EVA FLYBORG (FP) replik:
          </note>
          <note>
            Fru talman! Jag trodde Carina Adolfsson Elgestam skulle fråga
            om de fackliga rättigheterna så jag har förberett en hel sida
            om det. Men det ville hon inte göra. Jag ska försöka besvara den
            andra frågan.
          </note>
          <note>
            Det är klart att jämställdheten är viktig. Det vet naturligtvis
            Socialdemokraternas företrädare mycket väl. För att besvara frågan
            kort och inte upprepa det min allianskollega tidigare sade i samma
            fråga kan jag bara säga att alla förslag inte kan innehålla allting.
            Det går inte. Man måste prioritera någonstans.
          </note>
          <note>
            Det här gäller just tillväxten på marknaden. Väldigt mycket har
            det att göra med just företagens rörlighet för varor, tjänster,
            människor och så vidare. Jag tycker att den behandling som vi
            gör och har gjort även tidigare i utskottet, i debatter för jämställdheten,
            är väldigt viktig. Den förtjänar också att lyftas upp för sig.
            Jag känner inte att man måste knö in allting i alla betänkanden,
            meddelanden eller utlåtanden.
          </note>
          <note type="speaker">
            Anf. 118 CARINA ADOLFSSON ELGESTAM (S) replik:
          </note>
          <note>
            Fru talman! Det känns jättemärkligt att lyssna på det Eva Flyborg
            säger nu, just mot bakgrund av jämställdhetsperspektivet och att
            man från Folkpartiets sida har legat i framkant för att kämpa
            och jobba för att kvinnor och män ska ha samma rättigheter. Att
            då stå i kammaren och säga att jämställdheten inte kan finnas
            med i alla förslag är jätteförvånande. Det är just det som behövs,
            att vi i varje sak som vi arbetar med hela tiden, ända fram tills
            vi har uppnått det, kämpar och jobbar för och pekar på jämställdhetsperspektivet.
            Det känns att vi verkligen behöver ha det i ett europeiskt perspektiv.
          </note>
          <note>
            Fru talman! Jag vill också passa på att, med anledning av att
            jag i det förra replikskiftet inte hade möjlighet till ytterligare
            replik, bara för Hans Rothenbergs skull, som förmodligen inte
            hade öronen öppna och lyssnade på mitt anförande, säga att vi
            bejakar en väl fungerande inre marknad till nytta för företagen,
            arbetstagarna och konsumenten. Den inre marknaden har spelat en
            viktig roll för att främja tillväxten. Jag nämnde både företagande
            och tillväxt.
          </note>
          <note>
            I detta anförande instämde Hans Rothenberg (M).
          </note>
          <note type="speaker">
            Anf. 119 EVA FLYBORG (FP) replik:
          </note>
          <note>
            Fru talman! Det var skönt med ett sådant klargörande. Nu kan
            hela Alliansen sova gott i natt. Dess värre kan kanske inte Sveriges
            företagare göra det och lita på samma sak, men vi får hoppas på
            det bästa.
          </note>
          <note>
            I energifrågan till exempel, Carina Adolfsson Elgestam, finns
            det inget könsperspektiv. Att göra det lättare och få en bättre,
            mer väl fungerande energimarknad finns det faktiskt inget jämställdhetsperspektiv
            i. Nej, det gör det faktiskt inte.
          </note>
          <note>
            Men, fru talman, jag är glad för det helhjärtade erkännande som
            Folkpartiet får för vår utmärkta jämställdhetspolitik och vår
            kamp för kvinnans rättigheter genom århundraden, för att inte
            säga årtusenden om det hade gått hade vi gjort det.
          </note>
          <note>
            Däremot kanske Carina Adolfsson Elgestam kan ta med sig det här
            till sin egen kriskommission och tipsa lite om hur vi i Folkpartiet
            har arbetat. Det kan vara en bra fråga inför nästa val.
          </note>
          <note type="speaker">
            Anf. 120 ERIK A ERIKSSON (C):
          </note>
          <note>
            Fru talman! Jag vill ta till orda angående utskottets behandling
            av det här meddelandet från EU. Låt mig först säga till kammarens
            ledamöter och till övriga åhörare att jag tycker att det är bra
            att här finns någon slags självinsikt i att tingens ordning inte
            alltid är perfekt. Jag tycker att vi ska ta emot detta och se
            det som ett bra och nyttigt arbete för oss för att komma vidare.
          </note>
          <note>
            Det är inte så att det är alldeles enkelt för företagare i dag
            att befinna sig på den inre marknaden eller på någon marknad alls.
            I Sverige har Centerpartiet och alliansregeringen jobbat intensivt
            för att förenkla för småföretagare och se till att det blir lättare
            att starta företag och lättare för kvinnor att starta och driva
            företag. Det ska bli lättare för människor att se en utveckling
            i att kanske gå från en anställning till att bli företagare. Jag
            kan rent generellt bara bejaka den ansats som finns i det här
            arbetet.
          </note>
          <note>
            Sedan kan vi fundera över vad som ska finnas med och inte finnas
            med. Det har flera talare berört. Det finns många områden som
            vi skulle behöva reformera inom EU. Jordbruksområdet har nämnts.
            Fiskeriområdet har också nämnts. Men det är ju parallella arbeten
            som sker inom respektive delar i kommissionen. Det gäller ju,
            som tidigare talare har nämnt, att Sverige är aktivt. Just i det
            här arbetet ligger inte de delarna med. Det kanske man kan beklaga,
            men samtidigt tror jag att det är bra att vi inte bryter den tidsplan
            som finns för till exempel jordbrukspolitiken, CAP 2013, utan
            den får ha sin särskilda ordning.
          </note>
          <note>
            Att vi arbetar för en hållbar tillväxt tycker jag är helt centralt.
            Då kan man säga att det är väldigt tydligt att klimatarbetet också
            finns på ett parallellt spår. Det är inte så att det har lagts
            ned därför att det inte omskrivs med varje bokstav eller återges
            totalt, utan det arbetet finns ändå parallellt. Där har Sverige
            tagit en tydlig tätposition och driver på förändringsarbetet.
          </note>
          <note>
            När vi då ser att Sverige har en stor fördel, med bland annat
            en stor andel hållbar odling av biomassa som ger oss ett starkt
            försprång, ger inte det oss rätten att tala om för andra exakt
            hur det ska vara i andra länder. Men vi har alltså möjlighet att
            gå in i det arbetet med ett litet försprång.
          </note>
          <note>
            Jag ska inte bli långrandig, fru talman, jag är inte särskilt
            lång totalt sett. Låt mig bara trycka på exportberoendet. Sverige
            är ett mycket exportberoende land. Vi skulle stå oss väldigt slätt
            om vi inte hade former för att kunna fortsätta exportera de varor
            och kommande tjänster som faktiskt ökar inom tjänstesektorn. Därför
            är det viktigt att vara rädd om de instrument som finns. Jag kommer
            själv från ett mycket exportberoende län. Vi har flera sådana
            i Sverige som skulle vara nästan ingenting utan exporten och handeln.
            Därför är det viktigt att det här arbetet fortsätter.
          </note>
          <note>
            Jag tror inte att det arbete som vi har på vårt bord i dag avgör
            framtiden totalt sett. Det är ständiga förändringar, ständiga
            diskussioner som måste föras varje dag i samtliga EU-länders parlament
            men också tillsammans med näringar och andra aktörer. Därför vill
            jag bara nämna att det har förekommit ett remissarbete som har
            varit viktigt. Det tycker jag är andan av ett öppet samhälle som
            Sverige har, där vi är vana vid öppenhet, och ett öppet arbete
            där vi har valt att ha en remissrunda. För oss är det helt naturligt.
            I andra länder kanske det är någonting alldeles nytt. Hållbar
            tillväxt är ju till för att vi ska kunna få arbetstillfällen även
            i framtiden och ha råd med ett välstånd som vi har vant oss vid.
            Det är här som arbetstillfällena kommer in.
          </note>
          <note>
            De fyra friheterna måste försvaras. Protektionism skapar inte
            tillit. Ordet tillit finns med som ett värdeord. Protektionismen
            är ett allvarligt hot mot att få tillit för samarbete.
          </note>
          <note>
            Låt mig ta ett exempel vad gäller pendling över landgränser.
            Vi har sett att ett grannland som inte är med i EU samarbetar
            med EU genom viktiga avtal. Där kan vi märka att det blir ett
            hinder mot en av de fyra friheterna.
          </note>
          <note>
            Det är utomordentligt viktigt att vi slår fast att de fyra friheterna
            är grundläggande tillsammans med portalparagrafen om att motverka
            diskriminering. Det glöms lätt bort. Vi hade inte för så länge
            sedan uppe i riksdagens kammare, fru talman, ett annat betänkande
            som rörde ett diskrimineringsbrott. När vi kommer dithän ska vi
            veta att det är ett av de allvarligaste brotten vi kan begå gentemot
            gemenskapen i Europeiska unionen.
          </note>
          <note>
            Vilka rättigheter finns? För den enskilde medborgaren finns ganska
            många rättigheter inom EU. Jag vill nämna proportionalitetsprincipen.
            Varje medborgare har rätt att få prövat om det han eller hon har
            blivit utsatt för står i proportion till vad som kan betraktas
            som rättvis behandling. Jag önskar att fler företagare kunde känna
            att möjligheten finns om de inte kan bedriva sin verksamhet.
          </note>
          <note>
            Fru talman! Jag vill yrka bifall till förslaget i näringsutskottets
            utlåtande och lägga det till handlingarna.
          </note>
          <note type="speaker">
            Anf. 121 CARINA ADOLFSSON ELGESTAM (S) replik:
          </note>
          <note>
            Fru talman! Det är glädjande att Erik A Eriksson talar sig varm
            för de fyra friheterna, det vill säga att människor, varor, tjänster
            och kapital ska få röra sig fritt. Samtidigt säger Erik A Eriksson
            att förhandlingarna om jordbruks- och fiskepolitiken pågår parallellt.
            Det känns lite märkligt. Handlar det inte om varor? Handlar det
            inte om tjänster? Handlar det inte om kapital? Är det inte naturligt
            att det skulle vara en del av framtidens inre marknadsakt?
          </note>
          <note>
            Det som är förvånande, särskilt vad gäller Centerpartiet, som
            de senaste 2530 åren har velat ligga i bräschen vad gäller grön
            omställning och klimatpolitiken, är att partiet här har ställt
            upp på en majoritet där det råder fullkomlig avsaknad av grön
            omställning. Hur kan det komma sig, Erik A Eriksson?
          </note>
          <note type="speaker">
            Anf. 122 ERIK A ERIKSSON (C) replik:
          </note>
          <note>
            Fru talman! Jag tackar för frågan från Carina Adolfsson Elgestam.
          </note>
          <note>
            Jag nämnde i mitt anförande att jordbrukspolitiken redan finns
            i ett särskilt arbete som förkortas CAP 2013. Jag tror att det
            är alldeles rimligt att kommissionen använder sig av den expertis
            och den sakkunskap som de har inom området, det vill säga GD Jordbruk.
            Jag finner inget annat svar. Det tror jag riskerar att skapa en
            annan politik än vad Sverige generellt historiskt, inklusive Socialdemokraterna,
            har åberopat under lång tid. Jag är rädd för att det blir en förändring
            till det negativa. Vi pratar om stopp för protektionism och vi
            pratar för öppenhet, att hjälpa de nya EU-länderna att nå upp
            till den nivå vi befinner oss på i dag.
          </note>
          <note>
            Jag instämmer inte i den slutsatsen. Jag är inte säker på att
            det var en slutsats, men jag får skicka tillbaka frågan till Carina
            Adolfsson Elgestam. Anser du att man skulle ha fört in hela arbetet
            vad gäller fri konkurrens i rapporten? Det är inte fråga om fri
            konkurrens. Vi får gå tillbaka till historieböckerna. Arbetet
            med en reglerad jordbrukspolitik genomfördes för att mätta munnar
            efter andra världskriget. Det fanns ingenstans att bo och det
            fanns ingen mat för dagen. Detta är inget system som jag tror
            någon ledamot här i kammaren harangerar, eftersträvar eller ens
            vill ha. Det var i den tidens anda man såg till att reglera jordbruket.
          </note>
          <note>
            Sverige gick in i samarbetet i och med EU-medlemskapet. Då hade
            vi avreglerat jordbruket. Jag minns det väl. 60 kronor per ko
            fanns i stöd från svenska staten. Inte en spänn mer! Vi gick in
            i ett samarbete som handlade om en helt annan historia än vi hade
            som inte var sönderbombade. Du får gärna svara på om du tycker
            att vi verkligen skulle ha varit med i det arbetet. Jag tror inte
            att Socialdemokraterna tycker så.
          </note>
          <note type="speaker">
            Anf. 123 CARINA ADOLFSSON ELGESTAM (S) replik:
          </note>
          <note>
            Fru talman! Jag tänker inte gå in på några detaljer vad gäller
            jordbrukspolitiken. Det är inte detaljerna det handlar om i det
            här perspektivet. För övrigt är vi eniga i riksdagen om att få
            bort subventionerna i jordbrukspolitiken. Det är en process.
          </note>
          <note>
            Jag saknar i svaren på mina frågor till Erik A Eriksson kopplingen
            till klimatarbetet och omställningen till ett grönare Europa.
            Om vi ska bli fossilfria på sikt, hur kan det komma sig, kopplat
            till varor, tjänster och kapital, att det inte finns med någonting
            om det i majoritetstexten som vi om en liten stund ska rösta om?
          </note>
          <note>
            Ytterligare en fråga av intresse för riksdagen kan vara hur det
            kan komma sig att det helt saknas texter i majoritetens förslag
            om fackliga rättigheter.
          </note>
          <note type="speaker">
            Anf. 124 ERIK A ERIKSSON (C) replik:
          </note>
          <note>
            Fru talman! I regeringens faktapromemoria framgår följande: Till
            dessa hör bland annat hållbar tillväxt, utvecklingen av en digital
            inre marknad, ett gemensamt europeiskt patentsystem, ett sammanhängande
            och effektivt transportsystem, regelförenkling bland annat när
            det gäller offentlig upphandling, tjänstesektorns viktiga roll,
            ett starkt konsumentfokus samt standardisering.
          </note>
          <note>
            Varje punkt jag läste upp har bäring på klimatarbetet och en
            grön utveckling. Den svenska hållningen är att bidra till och
            med 2020. Det finns alldeles utomordentligt väl uttalat i klimatarbetet.
            Jag känner inte någon misstro alls. Jag tycker inte heller att
            Socialdemokraterna ska känna så. Det här är fundamenta i arbetet.
          </note>
          <note>
            Det är mycket som kan föras in. Kent Persson åberopade ett antal
            punkter som jag rent spontant kan känna borde ha förts in. Jag
            tror att var och en av punkterna är avvägda utifrån de tre punkter
            som arbetet inleds med.
          </note>
          <note>
            Jag kan beklaga med utgångspunkt i upphandlingssystemet att Sverige
            är en dubbel förlorare i fråga om det inhemska jordbruket. Vi
            flaggar ut vår livsmedelspolitik och livsmedelsproduktion därför
            att vi gör rätt. Det ligger på oss att i materialet, vilket vi
            har gjort, tala om att vi vill motverka protektionism och arbeta
            för att andra länder ska ta efter så att de kan bli bättre på
            upphandling. Det ligger också i den gröna utvecklingen.
          </note>
          <note>
            Ett bra arbete har gjorts här, men det är inte färdigt. Detta
            är inget slutdokument. Eva Flyborg var också inne på att det är
            viktigt att vi ständigt är på hugget och håller oss framme. Arbetet
            handlar om att stärka de små och medelstora företagens tillgång
            till en konkurrenskraftig inre marknad. Det här är ett bra dokument
            för det ändamålet.
          </note>
          <note type="speaker">
            Anf. 125 KENT PERSSON (V) replik:
          </note>
          <note>
            Fru talman! Jag tackar också för Erik A Erikssons anförande.
          </note>
          <note>
            Så fort det blir knepigheter i frågor om fiskeripolitik och jordbrukspolitik
            hänvisar du till att detta sker parallellt i andra förhandlingar
            och att frågorna kommer att lösas på något sätt. Det var underförstått
            positivt.
          </note>
          <note>
            Men arbetet med dessa 50 meddelanden och frågor, till exempel
            patentfrågan och standardiseringsfrågan, bedrivs också parallellt.
            Det kan inte vara så att bara vissa saker lyfts fram. Det här
            är att fly undan problemen med till exempel fiskeriavtalet där
            den svenska hållningen har varit svag. Det har också drabbat afrikanska
            länder och befolkningen på ett negativt sätt. Men jag tänkte inte
            ta upp dessa frågor nu.
          </note>
          <note>
            Det står i kommissionens text att det här handlar om att återfå
            förtroendet för vår sociala marknadsekonomi som ekonomisk modell
            genom att återge de europeiska medborgarna en central roll på
            marknaden. Där handlar det bland annat om de fackliga rättigheterna.
            Det var ju ett av era tydliga budskap inför valet 2006 att den
            svenska arbetsmodellen och de fackliga rättigheterna är viktiga
            och ska bevaras.
          </note>
          <note>
            I det sammanhanget säger du att det är de fyra friheterna som
            är grunden för hela EU:s inre marknad. Det stämmer så är det.
            Det är det som EG-domstolen också hänvisar till i samtliga sina
            fyra rättsfall när det gäller arbetstagarnas rättigheter, och
            där man i alla fallen har dömt mot arbetstagarna. Rüffertdomen
            var ett tydligt exempel och Lavaldomen, Vaxholmsdomen, ett annat.
          </note>
          <note>
            Hur bedriver ni arbetet för att stärka de arbetstagarnas fackliga
            rättigheter?
          </note>
          <note type="speaker">
            Anf. 126 ERIK A ERIKSSON (C) replik:
          </note>
          <note>
            Fru talman! Tack, Kent Persson, för dina frågor! Jag vill bara
            återkomma till jordbrukspolitiken, som EG hade en av de första
            grundläggande överenskommelserna om. Som jag sade till Carina
            Adolfsson Elgestam tror jag att det vore en otjänst att från svensk
            sida ha för hög svansföring i detta dokument. Det har vi annars
            i förhandlingar statsministern, landsbygdsministern med flera
            har det. Det är min övertygelse att det inte ska ingå här.
          </note>
          <note>
            Man kan självklart ha olika åsikter om detta. Man kan ha olika
            åsikter om fisket också. Men den tidigare socialdemokratiska regeringen
            valde att inte förhandla om fisket, och vi såg ju resultatet av
            det. Det var inte fruktbart. När det kom till andra frågor och
            ministrarna skulle samtala var dörren stängd, och den svenske
            ministern fick gå ut och dricka kaffe. Med en sådan politik, där
            Sverige distanserar sig och inte är med och förhandlar, får vi
            ingenting i nästa fråga.
          </note>
          <note>
            Den politiken har vi lämnat, och nu har vi en annan politik där
            vi förhandlar. Vi kanske har sänkta kvoter för torsk i vissa lägen
            och kanske för höga i andra lägen, men vi är med vid förhandlingsbordet
            vilket ger möjlighet att i nästa fråga vara förhandlingsduglig.
            Att inte vara förhandlingsduglig är ungefär som att försöka sälja
            en häst. Jag vet inte om Kent Persson har gjort det någon gång.
            Om hästen inte går ordentligt utan haltar och inte är fin i munnen
            går det inte att sälja den. Jämförelsen kanske också haltar. Men
            om man ska sälja en häst i EU får man ha bra på fötterna, och
            det är ingen nackdel att landsbygdsministern är hästägare.
          </note>
          <note type="speaker">
            Anf. 127 KENT PERSSON (V) replik:
          </note>
          <note>
            Fru talman! Jag håller nog med där haltar det betänkligt. Erik
            A Eriksson sade ingenting om de fackliga rättigheterna utan undvek
            noggrant att prata om det som var min huvudfråga.
          </note>
          <note>
            Jag ska läsa upp vad EG-domstolen skriver i Rüffertdomen, som
            kom för inte så länge sedan: Domstolen ser det som oförenligt
            med den fria rörligheten för tjänster inom EU att det finns nationella
            regler som tvingar ett gästande företag att tillämpa löner i ett
            icke-allmängiltigt förklarat kollektivavtal när det finns ett
            allmängiltigt kollektivavtal med längre minimilön.
          </note>
          <note>
            Det är social dumpning. Vi får ett förhållande på arbetsmarknaden
            och inom ett land där företagen inte lever under samma villkor.
            Det leder till press på lönerna nedåt, och det blir sämre arbetsmiljö.
            Det här är ett resultat av EG-domstolen.
          </note>
          <note>
            Då vill jag fråga: På vilket sätt driver ni frågorna om de fackliga
            rättigheterna, den svenska modellen, vid förhandlingarna? Inte
            med ett ord tar ni upp den problematiken i ert utlåtande och i
            meddelandet om en inre marknadsakt. Det här är en viktig del för
            att stärka konsumenternas och arbetstagarnas rättigheter, som
            man säger i meddelandet att man ska göra. På vilket sätt? Hur
            ser ni på möjligheterna att bevara de fackliga rättigheterna och
            skydda arbetstagarnas möjligheter att vidta stridsåtgärder?
          </note>
          <note type="speaker">
            Anf. 128 ERIK A ERIKSSON (C) replik:
          </note>
          <note>
            Fru talman! Jag undviker inte frågor, men som Kent Persson frågar
            får han svar. Han ställde flera frågor, och jag ska försöka svara
            på alla. Den han ställde sist ska han få svar på nu.
          </note>
          <note>
            Jag anser inte att politiken ska besluta om allt. Vi har en modell
            som fungerar. Kent Persson nämnde den själv: den svenska modellen.
            Låt den få fungera! Vi tycker att det är utomordentligt bra. Låt
            domstolarna utverka de beslut som de kommer fram till! Det är
            väl högst rimligt att var och en får möjlighet att bli bedömd
            i en domstol. Det är en rättighet som jag tycker att vi ska vara
            rädda om.
          </note>
          <note>
            Liksom på flera andra punkter här anser inte vi att allt behöver
            finnas med i dokumentet. Jämställdhet har efterfrågats av Socialdemokraterna
            tidigare. Ja, det kanske skulle ha funnits med en skrivning om
            det också, men rätten till en egen ekonomi kanske är den bästa
            jämställdhetsfråga som vi kan uppnå. Har vi företag som fungerar,
            som kan anställa och kan tjäna pengar får människor möjlighet
            till en bättre och egen stark ekonomi.
          </note>
          <note>
            Fru talman! Jag delar inte Vänsterpartiets slutsats att det skulle
            bli en social dumpning, men det är väl inte helt förvånande. Det
            visar på skillnaderna mellan partierna, i detta fall Centerpartiet,
            och Alliansen, och Vänsterpartiet.
          </note>
          <note type="speaker">
            Anf. 129 LARS ISOVAARA (SD):
          </note>
          <note>
            Fru talman! Sverigedemokraterna är ett i grunden EU-kritiskt
            parti. Vi säger nej till överstatlighet men ja till mellanstatligt
            samarbete. Detta hindrar givetvis inte oss sverigedemokrater att
            ha synpunkter, både positiva och negativa, på utlåtandet som sådant.
            Vi får komma ihåg att utlåtandet betonar att en av avsikterna
            med utlåtandet är, som följande skrivning lyder, att skapa debatt
            och öka offentligheten kring EU-arbetet. Det är onekligen ord
            att lägga på minnet, att skapa debatt och öka offentligheten.
            Skälet till utlåtandet är således inte att avge ett formellt yttrande
            till kommissionen. Utlåtandet ska ses som just ett utlåtande och
            ingenting annat.
          </note>
          <note>
            Fru talman! Sverige är ett land som är beroende av handel med
            omvärlden. Det kan och får vi aldrig bortse ifrån. Svensk välfärd
            är starkt förknippad med export och import. Så har det varit historiskt,
            och så kommer det i allt väsentligt att förbli inom en överskådlig
            framtid. Min fasta övertygelse är att minskad handel med omvärlden
            också innebär ett ekonomiskt stagnerande Sverige.
          </note>
          <note>
            Låt mig ta upp det positiva i utlåtandet, för det finns sådant.
            Här tas bland annat upp frågan om EU-patent, vilket i sanning
            är en mycket viktig fråga för många innovatörer och företag. Patentfrågorna
            kommer avsevärt att underlättas för svenska företag och uppfinnare
            som söker patent. I stället för att bekosta patentsökning i ett
            stort antal länder i Europa kommer denna ansökning att kunna lämnas
            in till en gemensam myndighet. Patentkostnaderna kommer helt säkert
            att kunna minskas. Även handläggningstiden kommer förmodligen
            att kunna minskas avsevärt. Eventuellt patentintrång kommer förhoppningsvis
            att kunna hanteras utifrån en gemensam utgångspunkt. Innovatörer
            och företag i USA har och har haft en gemensam patentmyndighet
            och har således haft tillgång till en mycket stor marknad på ett
            helt annat sätt än motsvarande företag och innovatörer i Europa.
            Det försprånget kan nu förhoppningsvis minskas.
          </note>
          <note>
            I samma positiva kategori kan införlivas regelförenklingsarbetet,
            som givetvis måste påskyndas på alla fronter. Regelförenklingsarbetet
            för små och medelstora företag kan inte nog betonas. De administrativa
            bördorna kan utan tvekan minskas och därmed vara av avgörande
            betydelse för företagens tillväxt och vilja att anställa fler
            i den direkta produktionen. Detta arbete måste även föras på nationell
            nivå utifrån de enskilda ländernas villkor. Som så många gånger
            förr behöver det ena inte utesluta det andra.
          </note>
          <note>
            Ytterligare en angelägen punkt är att utveckla standardiseringsarbetet.
            Det arbetet måste ske med fortsatt full kraft och fokus på de
            mest väsentliga områdena.
          </note>
          <note>
            Fru talman! Det finns skrivningar i utlåtandet som förvisso är
            betydligt mer tveksamma. Jag syftar då på skrivningarna angående
            de investeringar som krävs för att möjliggöra en energihandel
            över gränserna. Om detta fullföljs kan man onekligen fundera över
            vilka konsekvenser det får för de svenska energikonsumenterna.
          </note>
          <note>
            Vidare uttrycks en vilja att EU:s rättsakter ska införlivas på
            ett korrekt sätt. En införlivning strider givetvis mot Sverigedemokraternas
            grundsyn angående överstatlighet. Jag vill betona att man i utskottets
            utlåtande inte tar ställning i detalj till de enskilda förslagen,
            men vi sverigedemokrater kommer nogsamt att följa utvecklingen.
            När och framför allt om de enskilda förslagen konkretiseras i
            form av skarpa förslag finns det all anledning för oss att återkomma.
          </note>
          <note>
            Mot bakgrund av det sagda ämnar vi avstå i den kommande voteringen.
          </note>
          <note>
            Överläggningen var härmed avslutad.
          </note>
          <note>
            Ajournering
          </note>
          <note>
            Kammaren beslutade kl. 16.51 på förslag av förste vice talmannen
            att ajournera förhandlingarna till kl. 17.00 då votering skulle
            äga rum.
          </note>
          <note>
            Återupptagna förhandlingar
          </note>
          <note>
            Förhandlingarna återupptogs kl. 17.00.
          </note>
          <note>
            10 § Beslut om ärenden som slutdebatterats vid dagens sammanträde
          </note>
          <note>
            Punkt 1
          </note>
          <note>
            Punkt 2
          </note>
          <note>
            Punkt 3
          </note>
          <note>
            11 § Särskild utlänningskontroll
          </note>
          <note>
            Föredrogs
          </note>
          <note type="speaker">
            Anf. 130 KENT EKEROTH (SD):
          </note>
          <note>
            Herr talman! Detta är en redogörelse för lagen om särskild utlänningskontroll
            och hur tillämpningen skett sedan juli 2009. Med anledning av
            denna skrivelse har vi i SD väckt en motion om en översyn av lagen
            om särskild utlänningskontroll.
          </note>
          <note>
            Lagen är tillämplig på personer som anses vara ett hot mot rikets
            säkerhet eller kan befaras begå eller medverka till terroristbrott.
            Det handlar alltså om att ge skydd mot väldigt farliga personer
            som utgör ett hot mot andra människors liv.
          </note>
          <note>
            Dessa frågor har som bekant aktualiserats av terrordådet i Stockholm
            men är i övrigt också relevanta, inte minst med tanke på de personer
            som är här i Sverige men åker på terroristläger och dylik träning
            utomlands.
          </note>
          <note>
            I skrivelsen står det dock under aktuella ändringar: Ändringarna
            innebär bl.a. en skärpning i kraven för att någon ska kunna utvisas
            med stöd av lagen.
          </note>
          <note>
            Man vill alltså göra det svårare att utvisa de här personerna,
            som utgör en sådan fara för rikets och människors säkerhet. Det
            menar vi är helt orimligt. Har vi personer som är farliga för
            rikets säkerhet, som kan begå terroristbrott eller medverka till
            terroristbrott bör det självfallet vara regel snarare än undantag
            att de utvisas. Varför ska vi skydda sådana personer? Varför inte
            skydda våra egna medborgare i stället?
          </note>
          <note>
            Vi vill göra det till huvudregel att man ska utvisa personer
            i enlighet med den här lagen. Det ska inte vara en fråga om att
            man kan utvisa dem, utan det ska vara en fråga om att man bör
            utvisa dem. Återigen: Det finns ingen anledning att skydda personer
            som är klassade på det här sättet, över huvud taget.
          </note>
          <note>
            I skrivelsen står det också: Om ett utvisningsbeslut inte kan
            verkställas ska den beslutande myndigheten förordna att verkställigheten
            ska skjutas upp eller bevilja personen ett tidsbegränsat uppehållstillstånd.
          </note>
          <note>
            Det finns utrymme i lagen för att en utvisningsdömd person kan
            tas i förvar. Men det är återigen en för svag skrivning. Det handlar
            om att de kan tas i förvar. När någon väl har blivit dömd till
            utvisning i enlighet med den här lagen är det bevisligen så att
            den personen utgör en fara för det här landet. Då ska det inte
            vara en fråga om att personen kan tas i förvar utan om att personen
            ska tas i förvar. Det kan inte finnas någon rim och reson i att
            låta någon person som förbereder eller misstänks förbereda ett
            terroristbrott eller är delaktig i ett terroristbrott gå fri på
            Sveriges gator och torg.
          </note>
          <note>
            Det bör vara den naturliga gången att de tas i förvar. Varför
            ska de få vistas fritt i vårt land? Det ska de självfallet inte.
            När beslut är taget om att den här personen av säkerhetsskäl inte
            ska vara i Sverige, alltså utvisning, ska den personen inte heller
            få vistas fritt här utan frihetsberövas. Detta har vi alltså motionerat
            om.
          </note>
          <note>
            Jag yrkar därmed bifall till vår reservation i ärendet.
          </note>
          <note type="speaker">
            Anf. 131 ANTON ABELE (M):
          </note>
          <note>
            Herr talman! Sedan 1973 har det funnits särskilda regler i Sverige
            med syfte att bekämpa internationell terrorism. Dessa regler gör
            det till exempel möjligt att hindra terrorister från att komma
            in eller att stanna kvar i Sverige.
          </note>
          <note>
            Varje år lämnar regeringen en skrivelse till riksdagen som en
            del i den parlamentariska kontrollen av lagen om särskild utlänningskontroll.
            I årets skrivelse berörs, förutom tillämpningen av lagen under
            det senaste året, även de ändringar i lagen som genomfördes i
            slutet av 2009. Vidare redogör regeringen för utvecklingen av
            den internationella terrorismen och för Sveriges medverkan i det
            internationella arbetet mot terrorism.
          </note>
          <note>
            Under tidsperioden som skrivelsen berör behövde lagen inte tillämpas
            en enda gång. Sverige anses trots det fruktansvärda dådet i december
            vara ett tryggt land.
          </note>
          <note>
            Herr talman! I årets skrivelse redogör regeringen för de lagändringar
            som antagits i och med att riksdagen i december 2009 antog propositionen
            Genomförande av skyddsgrundsdirektivet och asylprocedurdirektivet
            . Dessa innebär bland annat att flertalet ärenden med säkerhetsaspekter
            ska kunna prövas av domstol på motsvarande sätt som andra utlänningsärenden.
            Dessa säkerhetsärenden handläggs enligt utlänningslagen. Särskilt
            kvalificerade ärenden handläggs däremot enligt lagen om särskild
            utlänningskontroll. Migrationsverkets beslut i dessa ärenden överklagas
            till regeringen.
          </note>
          <note>
            Ändringarna i det här innebär bland annat en skärpning i kraven
            för att någon ska kunna utvisas med stöd av lagen om särskild
            utlänningskontroll. Förutom ändringar i lagen om särskild utlänningskontroll
            har även en ändring gjorts i lagen om straff för terroristbrott.
            Ändringen, som trädde i kraft den 1 juli 2009, innebär att straffmaximum
            för det tidsbestämda straffet höjts från 10 till 18 års fängelse.
          </note>
          <note>
            Det är en mycket tydlig markering av att terrorism är något vi
            inte accepterar.
          </note>
          <note>
            Regeringen redovisar även sin syn på utvecklingen av den internationella
            terrorismen. Det konstateras att det sammantagna terrorhotet mot
            Sverige under hösten 2010 har reviderats från lågt till förhöjt,
            det vill säga från 2 till 3 på en 5-gradig skala. Den förändrade
            hotbilden baseras på underrättelseinformation om förändrad aktivitet
            inom vissa miljöer i Sverige, aktiviteter som bedöms vara riktade
            mot Sverige.
          </note>
          <note>
            När det gäller det internationella arbetet för att motverka terrorism
            nämner regeringen bland annat propositionen Straffrättsliga åtgärder
            till förebyggande av terrorism som en åtgärd som kommer att stärka
            arbetet med att förebygga och bekämpa terrorism.
          </note>
          <note>
            Vidare trädde den nya lagen om straff för offentlig uppmaning,
            rekrytering och utbildning avseende terroristbrott och annan särskilt
            allvarlig brottslighet i kraft den 1 december 2010. Detta är ytterligare
            en väldigt tydlig markering av att terrorism är någonting vi inte
            accepterar i det här landet.
          </note>
          <note>
            Herr talman! Jag vill yrka bifall till förslaget i utskottets
            betänkande.
          </note>
          <note>
            I riksdagen finns nu en bred majoritet som ställer sig bakom
            regeringens skrivelse. Samtidigt har det med anledning av årets
            skrivelse väckts en motion från Sverigedemokraterna.
          </note>
          <note>
            Kent Ekeroth skriver i motionen att lagen bör ändras när det
            gäller möjligheten att ta personer i förvar i väntan på att ett
            utvisningsbeslut ska kunna verkställas. Han anser att ett utvisningsbeslut
            som huvudregel ska medföra att personen i fråga tas i förvar till
            dess att beslutet kan verkställas.
          </note>
          <note>
            Möjligheten att ta personer i förvar finns i lagen redan i dag.
            Om det inte bedöms vara nödvändigt finns en rad andra tvångsmedel
            att använda, till exempel anmälningsplikt hos polisen. Dessa åtgärder
            har hittills fungerat mycket väl, och det finns inga skäl att
            ändra på detta. Jag tycker att det ska vara upp till de rättsvårdande
            myndigheterna och inte Kent Ekeroth att avgöra vilka åtgärder
            som är nödvändiga i det enskilda fallet.
          </note>
          <note>
            Vidare vill Kent Ekeroth även att man ska göra en översyn av
            lagen om särskild utlänningskontroll med syfte att göra det lättare
            att utvisa personer. Kent Ekeroth föreslår, och jag citerar: Det
            bör bli lättare, och det bör bli huvudregel att utvisa personer
            i enlighet med denna lag.
          </note>
          <note>
            Sverige har i dag ett starkt lagrum för att utvisa potentiellt
            farliga individer. Alliansen står upp för en aktiv bekämpning
            av terrorism. Att stå upp mot terrorism innebär dock att vi samtidigt
            måste stå upp för de fundamentala principerna vad gäller rättssäkerhet
            och demokrati.
          </note>
          <note>
            Det Kent Ekeroth argumenterar för är att minska möjligheterna
            för människor att få myndighetsbeslut överprövade i domstol. Sverigedemokraternas
            linje är enligt mig en mycket oroväckande linje. Vi ska aktivt
            bekämpa terrorism och hot mot rikets säkerhet, men vi ska göra
            det samtidigt som vi står upp för grundläggande krav på rättssäkerhet.
            Utvisning är en mycket allvarlig åtgärd som måste hanteras med
            stor respekt. Kraven för utvisning måste därför vara mycket höga.
            Det är det enda sättet att bibehålla rättssäkerheten.
          </note>
          <note>
            Vi har genom de förändringar som gjorts tagit ytterligare steg
            för att öka rättssäkerheten för dessa individer. Avslutningsvis
            och med detta sagt kan man ställa sig frågan: Är det så att Sverigedemokraterna
            är beredda att inskränka rättssäkerheten för dessa individer?
          </note>
          <note>
            (Applåder)
          </note>
          <note>
            I anförandet instämde Krister Hammarbergh och Patrick Reslow
            (båda M) samt Roger Haddad (FP).
          </note>
          <note type="speaker">
            Anf. 132 KENT EKEROTH (SD) replik:
          </note>
          <note>
            Herr talman! Det var bra att Anton Abele kom in på det här. I
            lagen står det att en utlänning får tas i förvar, även om det
            finns anledning att anta att utlänningen annars kommer att hålla
            sig undan eller bedriva brottslig verksamhet i Sverige. Man får
            alltså ta utlänningen i förvar; man bör inte eller skall inte
            enligt lagen som den ser ut i dag.
          </note>
          <note>
            Detta är helt oacceptabelt. Alla som blir dömda enligt lagen
            om särskild utlänningskontroll är ju ett hot mot rikets säkerhet
            eller befaras hålla på med brottslig verksamhet, alltså terrorism,
            vilket innebär att när en person väl blir dömd till utvisning
            i det fallet så vet man att det här är ingen snäll person; det
            är en farlig person.
          </note>
          <note>
            Lagen är till för att sätta ramar för dem som dömer. Vår motion
            går ut på att göra de här skrivningarna skarpare, vilket innebär
            att utrymmet för domstolar eller de som tar besluten i det enskilda
            fallet att till exempel inte utvisa personer eller ta dem i förvar
            när de väl har blivit utvisade ska minska.
          </note>
          <note>
            När de väl har blivit utvisade så vet vi att det här är brottsliga
            personer som potentiellt kan orsaka en massa människors död. Då
            håller inte argumentet om rättssäkerhet. Det handlar inte om rättssäkerhet,
            för rättssäkerheten finns fortfarande. Det är bara det att vi
            ska ha en bättre kontroll på dem som är i vårt land. De är inte
            svenska medborgare, och de utgör ett allvarligt hot mot rikets
            säkerhet.
          </note>
          <note>
            Jag har svårt att förstå Moderaternas argumentation om att vi
            ska öka rättssäkerheten i stället för att öka säkerheten för svenska
            folket.
          </note>
          <note type="speaker">
            Anf. 133 ANTON ABELE (M) replik:
          </note>
          <note>
            Herr talman! Jag vill börja med att säga att det är intressant
            att Kent Ekeroth nu ska börja bestämma vilka hot vissa individer
            utgör för rikets säkerhet och framför allt avgöra vilka åtgärder
            som behövs för att kunna hålla dem borta från att göra något skadligt
            mot Sverige. Jag tycker att det är upp till dem som dömer och
            inte dig att göra den bedömningen.
          </note>
          <note>
            Vi har i dag en lagstiftning som fungerar mycket väl. I de fall
            du nämner finns det åtgärder och tvångsmedel man kan ta till,
            till exempel anmälningsplikt hos polisen, som fungerar mycket
            väl för att hålla kontroll på de personer som kan utgöra ett hot
            mot rikets säkerhet. Jag tycker att dessa medel räcker.
          </note>
          <note>
            Jag vill ställa en fråga till Kent Ekeroth, och det är precis
            samma fråga som jag ställde i slutet av mitt anförande: Är det
            nu så att Sverigedemokraterna är beredda att inskränka rättssäkerheten
            för dessa individer? Vad ger Kent Ekeroth rätten att göra det?
          </note>
          <note type="speaker">
            Anf. 134 KENT EKEROTH (SD) replik:
          </note>
          <note>
            Herr talman! När det gäller frågan i början av inlägget, om det
            är upp till mig att avgöra hur straffen ska se ut, så står det
            redan i lagen vilka medel man har att tillgå för att ta fast de
            här personerna. Det finns som sagt var redan frihetsberövning,
            och det finns redan utvisning.
          </note>
          <note>
            I vår motion tar vi ställning till precis de åtgärder som redan
            finns. Vi vill bara göra dem skarpare. Det är klart att det är
            politikens roll att avgöra vilka straff vi ska ha i det här landet.
            Det är därför vi står här som politiker. Det finns ingen poäng
            med att vara politiker om man inte vill ändra på några lagar utan
            bara ska ha allting som det var innan.
          </note>
          <note>
            Jag utgår bara från de metoder som redan finns och vill göra
            dem skarpare, vilket innebär att det inte blir någon förskjutning
            i relation till den lag som är i dag förutom att den blir skarpare.
          </note>
          <note>
            Är vi beredda att inskränka rättssäkerheten? Rättssäkerheten
            handlar om att de ska få en rättvis prövning, och är den prövningen
            korrekt är rättssäkerheten också 100 procent okej. Det är ingen
            som snackar om att vi ska ändra några procedurer i rättssamhället
            här. Vad vi snackar om är att när de väl blir dömda till utvisning
            ska de också hållas i förvar. Dessutom, när de har blivit klassade
            som ett säkerhetshot ska det vara mer vanligt att man dömer dem
            till utvisning än vad det annars skulle vara.
          </note>
          <note>
            Sedan kan man diskutera om klassificeringen från Säkerhetspolisen
            är korrekt eller inte. Om man i dag utgår från att den är korrekt
            när den görs får man utgå från att det är så också i morgon. Det
            här med säkerheten för svenska folket har ingenting med rättssäkerheten
            att göra.
          </note>
          <note type="speaker">
            Anf. 135 ANTON ABELE (M) replik:
          </note>
          <note>
            Herr talman! Det är intressant att notera Sverigedemokraternas
            syn på just den här politiken och den här frågan. Jag hävdar fortfarande
            att det vi här talar om verkligen är att inskränka rättssäkerheten
            för individerna i fråga.
          </note>
          <note>
            Kent Ekeroth föreslår i sin motion att det blir huvudregel att
            utvisa personerna i fråga. Det är att inskränka på rättssäkerheten.
            Man vill inte låta dessa människor få myndighetsbeslut överprövade
            i domstol, men det är helt fel väg att gå. Det är odemokratiskt
            och osvenskt och det är inte framtiden för Sverige, tror jag.
          </note>
          <note type="speaker">
            Anf. 136 AGNETA BÖRJESSON (MP):
          </note>
          <note>
            Herr talman! I sin skrivelse om särskild utlänningskontroll till
            riksdagen redovisar regeringen omfattningen av tillämpningen av
            lagen. Det är inte särskilt många tillfällen genom åren som lagen
            har behövt användas. Det är förstås mycket bra.
          </note>
          <note>
            Tack vare förändringar som gjorts kan man säga att rättssäkerheten
            i utlänningsärenden avseende särskilda säkerhetsaspekter verkligen
            har förbättrats. Man har nu domstolsprövning av frihetsbegränsningar
            i långt fler fall än tidigare. Detta anser Sverigedemokraterna
            tydligen vara dåligt. Det är ganska skönt att säga att jag inte
            håller med Sverigedemokraterna. För mig som miljöpartist är den
            enskildes rättssäkerhet av yttersta vikt oavsett om personen i
            fråga är född i Sverige eller är född i något annat land.
          </note>
          <note>
            Sverige ska vara ett öppet land, ett land som präglas av övertygelsen
            om alla människors lika värde. Vi ska stå för tolerans och respekt
            för medmänniskors rätt att vara olika och vår rätt att inte tycka
            likadant. Jag är övertygad om att en absolut majoritet av riksdagens
            ledamöter har denna inställning.
          </note>
          <note>
            De terrorlagar som successivt införts världen över även i EU
            och i Sverige har på många olika sätt begränsat skyddet för vår
            integritet och ökat övervakningen av våra dagliga aktiviteter.
          </note>
          <note>
            Behovet av lagstiftning har ofta debatterats och ifrågasatts,
            inte minst av oss miljöpartister. Så har även varit fallet när
            det gäller denna lagstiftning. Jag måste säga att det därför är
            särskilt glädjande att nu kunna konstatera att lagen knappt behövt
            tillämpas under de senaste åren och inte alls under det senaste
            året.
          </note>
          <note type="speaker">
            Anf. 137 KENT EKEROTH (SD) replik:
          </note>
          <note>
            Herr talman! Jag hade inte tänkt begära replik, men jag tyckte
            att det var så roligt när man från Miljöpartiet började prata
            om öppenhet, om att Sverige ska vara ett öppet land detta samtidigt
            som vi talar om en lagstiftning som syftar till att förhindra
            terrorism. Kanske är det inte rätta tillfället att tala om öppenhet,
            om fint och öppet och om att alla ska komma hit halleluja.
          </note>
          <note>
            Denna lagstiftning handlar om att ta hand om farliga personer
            i det här landet personer som utgör hot mot rikets säkerhet och
            personer som hjälper till vid eller utför terroristbrott. Apropå
            det här med öppet land och att vi ska vara öppna för olikheter:
            Ska vi vara öppna också för de här personernas olikheter? Det
            finns ingen rim och reson i detta. Jag är medveten om att Miljöpartiet
            och övriga partier på vänsterkanten har en extremt naiv syn på
            rättspolitik i allmänhet, men att höra sådana här floskler i ett
            ämne som detta förvånar till och med mig.
          </note>
          <note type="speaker">
            Anf. 138 AGNETA BÖRJESSON (MP) replik:
          </note>
          <note>
            Herr talman! Jag tror inte att det råder någon som helst tvekan
            om att de lagstiftningar som genomgående införts på grund av terroristhot
            inverkat integritetskränkande på väldigt många av oss. Det är
            bara att gå in på en helt vanlig flygplats för att se hur det
            ser ut.
          </note>
          <note>
            Självklart vill vi alla se till att terroristlagstiftningen är
            i överensstämmelse med det allmänna rättsmedvetandet. Den ska
            inte alltför mycket inskränka allas vår frihet och inte heller
            begränsa oss alltför mycket.
          </note>
          <note type="speaker">
            Anf. 139 KENT EKEROTH (SD) replik:
          </note>
          <note>
            Herr talman! Jag håller helt med om att lagstiftningen inte ska
            begränsa oss för mycket. I det här fallet begränsas de som av
            Säkerhetspolisen klassats som farliga personer. Den begränsningen
            är bra och borde bli ännu skarpare.
          </note>
          <note type="speaker">
            Anf. 140 AGNETA BÖRJESSON (MP) replik:
          </note>
          <note>
            Herr talman! Den här lagstiftningen har dock, som sagt, inte
            behövt användas det senaste året.
          </note>
          <note>
            Överläggningen var härmed avslutad.
          </note>
          <note>
            12 § Riksdagens arbetsformer m.m.
          </note>
          <note>
            Föredrogs
          </note>
          <note type="speaker">
            Anf. 141 PETER ERIKSSON (MP):
          </note>
          <note>
            Herr talman, ledamöter, åhörare i bänkarna här! I kväll kommer
            vi att diskutera två betänkanden från konstitutionsutskottet.
            Det första betänkandet handlar om riksdagens arbetsformer. I betänkandet
            behandlas ett antal motioner där ledamöterna har skrivit om hur
            vi själva organiserar vårt arbete. Bland annat har, tror jag,
            andre vice talmannen själv skrivit någon motion.
          </note>
          <note>
            Jag tänker ganska kort ta upp tre frågor. En av dem gäller den
            allmänna motionstiden.
          </note>
          <note>
            För den som inte känner till det kan jag berätta att vi har den
            något udda situationen här i riksdagen att riksdagsledamöterna
            under två veckor varje år får skriva förslag om vad de vill. Under
            övriga året har regeringen i praktiken ensamrätt på att lägga
            fram förslag. Om detta finns det ett antal motioner.
          </note>
          <note>
            Man vill till exempel under hela året ha fri motionsrätt för
            ledamöterna. Jag och Miljöpartiet tror att det på flera sätt skulle
            kunna vara bra. Det skulle ge motionsskrivandet en större aktualitet.
            Kanske skulle det bli mer genomarbetade motioner. Som det är i
            dag blir det en stor arbetstopp för många ledamöter och tjänstemän
            under veckorna med motionsrätt. Kanske skulle det också bli färre
            upprepningar. Bland oss ledamöter av Sveriges riksdag finns det
            av någon märklig anledning en tendens att varje år under motionsperioden
            på hösten skriva samma motioner som föregående år. Det kan hända
            att det med en ändring skulle bli lite färre sådana.
          </note>
          <note>
            I kommuner och landsting har man ordnat detta på annat sätt.
            I Finland har man till exempel gått över till att ha fri motionsrätt
            året runt. Det har visat sig att det därmed blir färre motioner,
            så det finns en del fördelar med det.
          </note>
          <note>
            Just nu pågår en utredning om hur vi organiserar arbetet här
            i riksdagen. Vi låter väl den få jobba färdigt innan vi kräver
            förändringar.
          </note>
          <note>
            Den andra, väldigt spännande, frågan gäller ledamöternas arvoden.
            Det finns motioner om förändringar, om att vi här i riksdagen
            ska besluta om storleken på våra arvoden detta i stället för att
            som nu ha en fristående nämnd som avgör de här frågorna. Jag tycker
            att det är väldigt trevligt och skönt att det finns en fristående
            nämnd så att jag slipper fatta beslut om hur höga mina arvoden
            ska vara. Mot den bakgrunden föreslår vi i konstitutionsutskottet
            totalt sett inte en förändring på området. Vänsterpartiet har
            reserverat sig på den punkten.
          </note>
          <note>
            Den tredje frågan gäller öppna sammanträden. Riksdagens utskott
            har som huvudregel slutna sammanträden. Det finns både fördelar
            och nackdelar med det. En erfarenhet från EU-parlamentet är att
            det har fungerat ganska bra med öppna sammanträden. Vi brukar
            annars kritisera EU för att vara en mer sluten organisation, men
            i det här fallet är utskottsarbetet i EU-parlamentet öppnare och
            mer lättillgängligt för människor så att de kan ta del av vad
            som sägs, av hur förhandlingar går till och sådant.
          </note>
          <note>
            Det finns en del problem med att övergå till öppna sammanträden
            som huvudregel. Man kan till exempel fråga sig om våra sammanträdesrum
            räcker till. Kanske blir det stora kostnader för att ordna säkerheten.
          </note>
          <note>
            Därför kommer jag och Vänsterpartiets ledamot här fram till att
            vi föreslår att man gör en utredning om hur vi skulle kunna gå
            över till öppna sammanträden som huvudregel och att man reder
            ut de mer praktiska frågorna för att se om detta kan vara en möjlig
            väg framöver.
          </note>
          <note>
            Jag yrkar därför bifall till reservation nr 2.
          </note>
          <note type="speaker">
            Anf. 142 MIA SYDOW MÖLLEBY (V):
          </note>
          <note>
            Herr talman! Det är sant som Peter säger att vi har en annan
            uppfattning när det gäller arvodesfrågan, men det vi framför allt
            lyfter upp är nivån på arvodet. Vi fokuserar inte på var beslut
            om arvodet tas.
          </note>
          <note>
            Vår uppfattning är att uppdraget i riksdagen förstås är det finaste
            uppdrag man kan få som politiskt intresserad. Det är ett tufft
            arbete, och det kräver väldigt mycket. Det är helt klart mer än
            40-timmarsvecka, och det bör vara väl arvoderat också för att
            möjliggöra för alla lämpliga att kandidera.
          </note>
          <note>
            Vår uppfattning är dock också att det har dragit i väg och blivit
            alltför högt. Vi tycker att det är rimligt att knyta arvodet till
            prisbasbeloppet, och vi tycker att man borde se över möjligheten
            att göra det.
          </note>
          <note>
            Vi anser också att det uppdrag vi har är tillräckligt arvoderat
            för att vi ska kunna ha samma arvode. Olika tilläggsuppdrag bör
            hanteras genom att gruppen ser till att avlasta den ledamot som
            har ett speciellt uppdrag från andra uppgifter. Man ska inte ha
            tilläggsarvode för extra uppgifter inom riksdagens arbete.
          </note>
          <note>
            Med detta vill jag yrka bifall till reservation nr 1.
          </note>
          <note type="speaker">
            Anf. 143 ANN-BRITT ÅSEBOL (M):
          </note>
          <note>
            Herr talman! I konstitutionsutskottets betänkande nr 19 behandlas
            ett antal motioner kring riksdagens arbetsformer, och jag skulle
            här vilja göra några reflexioner kring en del av dem.
          </note>
          <note>
            Motionerna behandlar alltifrån ledamöters rätt att väcka motioner
            till placering i kammaren, frågestunder, öppna sammanträden, möjlighet
            till ledighet, tjänsteresor och införande av solpaneler. Det är
            alltså en vidsträckt uppsjö av olika slags motioner.
          </note>
          <note>
            Man kan fundera på om dessa motioner inte var så bra, då inte
            en enda av dem har bifallits. Man kan även göra reflexionen som
            säkert många motionärer före mig har gjort, nämligen: Varför är
            det så? Varför skriver vi ledamöter så många motioner som ändå
            aldrig bifalls? Är det för att vi vid årets slut, då många av
            oss blir granskade av lokalmedierna där hemma, ska kunna visa
            att vi har varit flitiga motionärer? Är det ett tecken på att
            vi tagit vårt uppdrag på fullt allvar?
          </note>
          <note>
            Man måste också fråga sig om det inte finns bättre sätt att visa
            sitt engagemang för uppdraget än att skriva motioner som redan
            har blivit skrivna vid tidigare riksmöten och även då avslagits.
          </note>
          <note>
            Ett sätt kanske kan vara att begränsa antalet motioner per ledamot
            eller att avskaffa den allmänna motionstiden. Fast strider å andra
            sidan inte detta mot de demokratiska principerna i vårt land,
            där vi är så måna om att slå fast att vi får lägga fram förslag,
            yttra oss och tycka i olika frågor?
          </note>
          <note>
            Herr talman! Redan vid riksmötet 2005/06 slog betänkandet Riksdagen
            i en ny tid fast att det stora antalet motioner tog en alltför
            stor del av utskottens tid i anspråk. En frivillighet bland oss
            ledamöter skulle vara att föredra.
          </note>
          <note>
            Man skulle också kunna tänka sig att ha ytterligare ett alternativ
            till förfogande utöver att motioner bifalls eller avslås. Vi som
            har varit aktiva i kommun- eller landstingspolitiken är inte främmande
            för denna hantering. Det kan ibland kännas betydligt bättre att
            få en motion besvarad än att få den avslagen.
          </note>
          <note>
            Man skulle också kunna tänka sig att det i samband med att motionen
            avslås skulle kunna göras en skrivning om ifall förslagen vidarebefordrats
            för kännedom till eventuell utredning i något departement.
          </note>
          <note>
            EUMOT-utredningen har arbetat sedan 2009 och nu lagt fram ett
            förslag kring utskottens arbetssituation för att se om utskotten
            kan få nya eller utökade arbetsuppgifter. Vi moderater har i princip
            samma inställning som utskottet redan tidigare har gett uttryck
            för, det vill säga att den allmänna motionstiden bör finnas kvar
            för att på detta sätt ge utskotten en överblick av arbetsbelastningen
            under året.
          </note>
          <note>
            Vi anser också att den förenklade motionshanteringen gärna får
            utvidgas på det sätt som utredningen föreslår för att kunna effektivisera
            beredningen av motionerna, vilket sparar tid och minskar arbetsbelastningen
            för utskotten. Man bör gärna fundera över olika tillvägagångssätt
            för att undvika att motioner som berör ärenden utanför riksdagens
            kompetensområde utarbetas och behandlas.
          </note>
          <note>
            Ett par andra motioner tar upp frågorna kring ledamöternas arbetssituation
            vad gäller kortare ledigheter och resor. Det är visserligen av
            största vikt att poängtera att ledamoten fått sitt uppdrag av
            väljarna vid val och att detta ska respekteras. Det kan dock finnas
            situationer under en mandatperiod, som ändå är fyra år lång, där
            saker händer i ledamotens privata liv som kan medföra att en tjänstledighet
            under en längre tid kan behövas. Man får ändå utgå ifrån att ledamöter
            tar sitt uppdrag seriöst och endast i undantagsfall begär tjänstledighet.
            Då det finns ett fungerande ersättarsystem skulle arbetet i riksdagen
            inte påverkas av en eventuell ledighet.
          </note>
          <note>
            Vad gäller resor mellan våra grannländer behövs talmannens beviljande
            att utföra sådant. Detta kan ibland upplevas som byråkratiskt
            för dem som bor i gränstrakterna mellan våra nordiska länder.
            Denna fråga har tidigare behandlats i utskottet men inte vunnit
            utskottets gillande, och så inte heller denna gång. Men här kanske
            man måste göra förenklingar i framtiden då vi gärna ser olika
            slags utbyten mellan våra länder.
          </note>
          <note>
            Det är glädjande att se att motioner kring IT-utvecklingen redan
            har vunnit gehör i och med att försök inletts med att testa ny
            teknik för ledamöter. Det är likaså glädjande att diskussioner
            kring framtidsforskning kommer att behandlas i respektive utskott
            och inte i ett särskilt framtidsutskott, vilket på försök infördes
            i Finland under 90-talet.
          </note>
          <note>
            Utskotten bör själva se till att få en fördjupning inom sina
            respektive sakområden. Det är viktigt att vi diskuterar framtids-
            och forskningsfrågor såväl i det reguljära utskottsarbetet som
            på särskilda seminarier för att bredda vår kunskap och kompetens
            så att vi kan ta beslut på ett tillfredsställande sätt.
          </note>
          <note>
            Herr talman! Med dessa reflexioner vill jag yrka bifall till
            förslaget i utskottets betänkande.
          </note>
          <note type="speaker">
            Anf. 144 TUVE SKÅNBERG (KD):
          </note>
          <note>
            Herr talman! Jag vill börja med att yrka bifall till förslaget
            i betänkandet och avslag på samtliga motioner.
          </note>
          <note>
            Det får den lite märkliga konsekvensen att jag yrkar avslag på
            min egen motion, som finns med i detta betänkande. Det kan möjligen
            vara viktigt för både åhörare och andra riksdagsledamöter att
            ägna en tanke åt varför man gör det. Det hänger ihop med att vi
            i riksdagen bara har möjlighet att antingen bifalla eller avslå
            en motion. Vi har inte åtminstone inte ännu möjligheten att besvara.
          </note>
          <note>
            Jag motionerade, när det gavs möjlighet, om att riksdagens representation
            ska vara alkoholfri. Det motiverade jag med att detta är vår arbetsplats,
            och detta är vår arbetstid. Det finns inga andra arbetsplatser
            där man dricker samtidigt som man utövar ett ansvarsfullt arbete.
          </note>
          <note>
            Ett annat skäl är att flera av riksdagsledamöterna utsätts för
            faror. Alkoholen är ju nästan oöverträffad när det gäller att
            koppla av kl. 23, men det är en avkoppling som har en besk eftersmak.
          </note>
          <note>
            Det går en gång, det går två, kanske tio gånger, men i längden
            är det farligt att koppla av med alkohol. Många av våra kolleger
            har eller har haft det problemet att det är en risk att man dricker
            för mycket.
          </note>
          <note>
            Därför motionerade jag om att vår representation ska vara alkoholfri
            av omsorg om kolleger och oss själva men också därför att det
            är orimligt att vi på skattebetalarnas bekostnad och på vår arbetstid
            skulle dricka alkohol.
          </note>
          <note>
            Detta ställde sig inte utskottet, som ställer sig bakom få motioner,
            bakom. Däremot, och det kan vara värt att notera och det är därför
            jag lyfter upp det, säger utskottet följande:
          </note>
          <note>
            Utskottet vill på nytt framhålla vikten av en restriktiv alkoholkonsumtion
            vid representation inom riksdagen och av att det, i de fall alkohol
            serveras, alltid finns alkoholfria alternativ av god kvalitet.
            Utskottet vidhåller dock uppfattningen att det inte behövs något
            tillkännagivande.
          </note>
          <note>
            Det här, herr talman, är så långt som en enskild riksdagsledamot
            kan komma med ett motionsyttrande. Jag är nöjd; uppenbarligen
            är utskottet också det. Det är de signaler som behövs för att
            skydda oss själva och våra kolleger och tala om för allmänheten
            att de inte behöver vara oroliga för att vi dricker på deras bekostnad.
            Det handlar i så fall symboliskt om ett glas vin när det annars
            skulle vara olämpligt. Det känns skönt att kunna stå för detta.
            Det är roligt för den som väljer ett alkoholfritt alternativ att
            det dessutom ska vara av god kvalitet. Det är alltså inte Ramlösa
            och juice som bjuds den som är lite tveksam utan någonting som
            skulle kunna bedömas vara av samma kvalitet som till exempel vin,
            avalkoholiserat vin eller liknande. Det känns bra. Det blir ett
            alternativ som gör att det är hemskt mycket lättare att säga:
            Tack, jag kör. Tack, det är så sent på kvällen, jag tror jag tar
            ett glas alkoholfritt.
          </note>
          <note>
            Fast jag får avslag på motionen känner jag mig i dag som om jag
            firar. Det är inte ofta vi faller framåt, som vi ibland säger.
            Den här gången gör jag det. Det kommer dessutom, herr talman,
            om jag tillåts få nämna om det, i ett justerat betänkande KU23
            att sägas till inte bara riksdagen utan även stat och kommun att
            stat och kommun bör visa stor återhållsamhet i alkoholservering
            vid offentlig representation och att utskottet utgår från att
            så sker utan att riksdagen tar något initiativ i saken. Men mer
            om den saken senare.
          </note>
          <note type="speaker">
            Anf. 145 MARIA ABRAHAMSSON (M):
          </note>
          <note>
            Herr talman! I min värld hänger förtroende väldigt mycket ihop
            med öppenhet och ärlighet. Är man i förtroendebranschen, som vi
            politiker är, och vill bli invald eller återvald i en politisk
            församling ska man öppet redovisa för väljarna vad man har för
            planer för framtiden, till exempel att man tänker ta ett sabbatsår
            under mandatperioden. Om väljarna i full vetskap om detta ändå
            väljer att rösta på sin kandidat bör det vara en fråga mellan
            väljarna och politikern, det vill säga inget som riksdagen ska
            lägga sig i.
          </note>
          <note>
            Det var nog nästan ett helt år kvar till valet 2010 när jag första
            gången hörde talas om att den socialdemokratiska riksdagsledamoten
            Thomas Bodström av privata skäl skulle lämna Sverige efter valet
            för ett efterlängtat äventyr med familjen i USA. Han planerade
            att var borta ett halvår, resten av familjen ett år.
          </note>
          <note>
            I god tid före valet deklarerade alltså Bodström sin avsikt att
            tillfälligt lämna politiken när valet var över. Man kan ha olika
            uppfattningar om det lämpliga i detta. Ändå fick Bodström sina
            väljares förtroende i form av en ansenlig mängd personkryss, 16
            807! Men alla dessa kryss var inte värda ett smack när riksdagen
            förvägrade Bodström den ledighet som hans väljare var beredda
            att acceptera. Att väljarnas önskemål väger så lätt när det uppstår
            ett skarpt politiskt läge är ett problem från demokratisk synpunkt,
            menar jag. Visst, riktlinjer är riktlinjer tills de ändras, och
            det fick även den tidigare justitieministern finna sig i.
          </note>
          <note>
            Herr talman! Jag förstår att riksdagen hade svårt att göra undantag,
            särskilt för just Bodström, även om den möjligheten formellt sett
            hade funnits. Men Bodströms avsked från riksdagen sätter fingret
            på något viktigt: behovet av att se över riksdagens regler för
            tjänstledighet och det av minst tre skäl.
          </note>
          <note>
            För det första vittnar dagens regelverk om förakt för väljarna
            som vill se just sin favorit med fel och förtjänster invald i
            riksdagen. Praktiskt nog finns det redan ett väl fungerande ersättarsystem
            för ledamöter som är borta en längre tid, så det stör på inget
            sätt själva riksdagsarbetet att en vikarie hoppar in och tjänstgör.
          </note>
          <note>
            För det andra kan man fråga sig varför man i riksdagen utan vidare
            får tjänstledigt i egenskap av småbarnsförälder, medan det nästan
            är stört omöjligt att temporärt få vara borta av något annat behjärtansvärt
            skäl. För mig känns det som ett utslag av förmynderi att ledamöterna
            inte är betrodda att själva, och med ansvar inför sina väljare,
            bedöma vad som är ett giltigt skäl för ledighet.
          </note>
          <note>
            För det tredje har partierna så länge jag kan minnas varit överens
            från höger till vänster om att politiken rent generellt behöver
            vitaliseras för att locka till sig nya förmågor från alla möjliga
            håll i samhället.
          </note>
          <note>
            Tänk efter! Vad skulle få bättre snurr på politiken och tillföra
            mer friskt syre till partierna, riksdagen och andra politiska
            församlingar än att ordinarie ledamöter, som har en tendens att
            växa fast på sina positioner, får en möjlighet att under ett halvår
            eller så ta ledigt för studier, resor eller förkovran i sin livserfarenhet,
            eller att när livet vänds upp och ned kunna vara hemma och ta
            hand om sjuka anhöriga eller vänner? Allt samtidigt som deras
            ersättare skulle få en chans att pröva sina krafter och ta ansvar
            för politiken. Själv har jag svårt att tänka mig en mer effektiv
            metod om man vill öka genomströmningen av nya politiker av alla
            åldrar, olika ursprung och kön. Ledighet för barntillsyn i all
            ära, men det finns även andra livsval och ledighetsprioriteringar
            som är värda respekt.
          </note>
          <note>
            Herr talman! Avslutningsvis konstaterar jag att konstitutionsutskottet
            avstyrker min motion i ämnet. Samtidigt är jag övertygad om att
            det inte är sista gången som detta spörsmål tas upp här i kammaren.
            Jag är en envis opinionsbildare, och det är min förhoppning att
            vi i god tid före nästa riksdagsval får se en för demokratin mer
            lyckad lösning av frågan.
          </note>
          <note type="speaker">
            Anf. 146 PETER ERIKSSON (MP) replik:
          </note>
          <note>
            Herr talman! Maria Abrahamsson tar upp en intressant fråga. Jag
            tycker att fallet Thomas Bodström är pregnant; det är ett problematiskt
            beslut som har tagits. Det tycker jag också. Men när Maria sedan
            går över till den mer generella frågan är jag inte med längre.
            Skulle man göra den ändringen att man införde den typ av friår
            som Maria Abrahamsson är inne på för valda politiker bör man ha
            synen att det är partierna som väljs in och att det här med personval
            är någonting som är helt underordnat. Det är inte så Moderaterna
            brukar resonera. Det är inte den riktning vi går i. Vi går mer
            och mer mot ett personval, och det handlar om ett personligt förtroende.
          </note>
          <note>
            Det känns som en betydande risk att ha ett system där det är
            ganska enkelt att ta tjänstledigt efter det att man blivit invald
            i riksdagen med sitt namn. Man har lyft upp sitt parti och kommit
            in i riksdagen på grund av det, och sedan tar man tjänstledigt.
            Det visar inte på respekt gentemot väljarna. Jag tror inte att
            väljarna generellt sett skulle tycka att det var ett bra sätt
            att hantera det förtroendet. Jag tror att vi behöver ha ett system
            där de invalda får välja: antingen är man kvar i riksdagen om
            man blir invald, eller får man sluta. Så finns det undantag, men
            sådana ska vi göra så lite som möjligt.
          </note>
          <note type="speaker">
            Anf. 147 MARIA ABRAHAMSSON (M) replik:
          </note>
          <note>
            Herr talman! Jag inledde mitt anförande med att säga att är man
            i förtroendebranschen får man vara tydlig inför väljarna före
            valet med hur man tänker planera sitt liv, om man tänker eller
            vill ha tjänstledigt och så vidare.
          </note>
          <note>
            Det som jag tycker att Peter Eriksson helt missar är att vi politiker
            får vårt mandat av väljarna i samband med val. Och det är väljarna
            i nästa val som sedan värderar och bedömer om de vill ha kvar
            oss. Har vi då misskött oss på ett sätt som du tecknar lär vi
            inte bli omvalda. Och jag tycker att vi ska överlåta till väljarna
            att fatta det beslutet och inte att riksdagen ska göra det.
          </note>
          <note type="speaker">
            Anf. 148 PETER ERIKSSON (MP) replik:
          </note>
          <note>
            Herr talman! Jag tycker precis det motsatta, att det är Maria
            Abrahamsson som inte ser det här ur ett väljarperspektiv. Det
            kan ju mycket väl vara så att man bara ställer upp en gång. Som
            känd och respekterad person ställer man upp en gång för ett parti,
            partiet klarar fyraprocentsgränsen och sedan hoppar man av och
            ställer sedan inte upp någon mer gång. Det var viktigt för det
            partiet den gången, men väljarna kan man knappast säga att man
            har respekterat.
          </note>
          <note>
            Om man skapar ett system där det blir naturligt, vanligt och
            rimligt att man tar ledigt eller hoppar av ledamotskapet efter
            det att man har blivit invald, då tror jag att man skapar ett
            system med minskat förtroende för väljarna och att man skadar
            demokratin som helhet.
          </note>
          <note type="speaker">
            Anf. 149 MARIA ABRAHAMSSON (M) replik:
          </note>
          <note>
            Herr talman! Den risken kan väl delvis finnas, och det är därför
            jag tycker att den här frågan är så viktig att diskutera och gärna
            gör det under mandatperioden.
          </note>
          <note>
            Peter Eriksson missar en annan viktig del, och det är att genom
            att lyfta på sig själv, försvinna ut och skaffa nya erfarenheter
            under en begränsad tid som är längre än en månad, kanske ett halvår,
            ger ledamoten faktiskt utrymme för någon ersättare att komma in
            och testa politiken: Är det här någonting för mig?
          </note>
          <note>
            Som du själv vet är alla partier intresserade av att locka nya
            krafter till sina partier. Jag tycker att det här är ett ypperligt
            tillfälle att göra det.
          </note>
          <note>
            Överläggningen var härmed avslutad.
          </note>
          <note>
            13 § Kommunala och regionala frågor
          </note>
          <note>
            Föredrogs
          </note>
          <note type="speaker">
            Anf. 150 PETER ERIKSSON (MP):
          </note>
          <note>
            Herr talman! Det här betänkandet handlar om kommunala och regionala
            frågor. Konstitutionsutskottet behandlar också här ett antal motioner.
            Vi föreslår att riksdagen gör ett tillkännagivande till regeringen.
            I övrigt avslår majoriteten motionerna.
          </note>
          <note>
            Justitieombudsmannen har vid flera tillfällen riktat kritik mot
            enskilda kommuner och kommunstyrelser för att man verkställt beslut
            innan de vunnit laga kraft och inte heller rättat sig efter domstolsbeslut
            om upphävning av besluten. Det har gjorts en del mindre ändringar
            2002 för att sanktioner i vissa fall ska kunna utdömas mot kommuner
            eller politiker, men JO visar att det fortfarande finns allvarliga
            brister i vårt juridiska system.
          </note>
          <note>
            Det är inte bra för efterlevnaden av våra gemensamma lagar att
            kommunerna kan bryta mot lagen utan att det är möjligt att utdöma
            någon form av sanktioner. KU menar att en skärpning av lagen i
            det fallet är nödvändig. Vi föreslår därför att riksdagen ska
            tillkännage för regeringen att det finns ett behov av en översyn
            av regelverket som begränsar möjligheterna till verkställighet
            innan beslutet vunnit laga kraft liksom en översyn av sanktionsmöjligheterna
            gentemot kommunerna.
          </note>
          <note>
            En annan fråga i betänkandet gäller kommunala bolag. De senaste
            åren har det funnits en ganska stark kritik mot Sveriges kommuner
            från småföretagarhåll. Kritiken har ofta varit befogad, menar
            jag, och handlar om att kommuner bedriver verksamhet som konkurrerar
            med privata företag inom områden där man inte borde verka. Det
            är naturligtvis inte bra när kommunala verksamheter slår ut lokala
            företag genom att verka med subventioner och priser som inte går
            att konkurrera med. Kommunerna ska inte heller bedriva verksamheter
            inom alla möjliga områden där privata företag gör det lika bra.
            Regeringen har skärpt regelverket. Men det finns också en annan
            sida av saken.
          </note>
          <note>
            Kommunerna bedriver viktiga samhällsnyttiga verksamheter, och
            gör det ibland i konkurrens med andra. Det kan handla om bostäder,
            det kan handla om energiproduktion och en del annat.
          </note>
          <note>
            När det gäller energi har kommunerna en viktig roll att spela
            i energisystemet. Många är de som har ångrat sig djupt för att
            de för några år sedan sålde ut många kommunala energibolag.
          </note>
          <note>
            I dag ser vi hur konkurrensen inom energimarknaden inte fungerar
            på ett bra sätt. Vinsterna är ofta enorma, men till mycket liten
            del går de tillbaka till konsumenterna eller ens till Sverige.
            Men de kommunala bolagen får tyvärr inte spela på samma villkor
            som de statliga eller de privata bolagen. Det är särskilt olyckligt
            i ett läge där vi behöver alla krafter för att utöka satsningarna
            på förnybar energiproduktion och omställning från fossilbaserad
            energi.
          </note>
          <note>
            Det är till och med så att andra länders kommunala energiföretag
            kan verka i Sverige med bättre villkor än svenska. Därför har
            nu till exempel ett finskt bolag, ägt av enskilda kommuner, stämt
            det kommunala Skellefteå Kraft för att de tillverkar träpellets
            i Sverige. Det kan bli så att finska kommunala företag kan producera
            och sälja träpellets i Sverige men inte svenska detta trots att
            pellets är en viktig del i projekt där man gör både el, fjärrvärme
            och pellets i kombinat för att få så stor effektivitet som möjligt.
          </note>
          <note>
            Ett annat sådant exempel finns i Linköping. Där har Tekniska
            Verken satsat stora summor och många års arbete på att utveckla
            den miljövänliga biogastekniken för att få ett klimatbra fordonsbränsle.
            Man har lyckats. Det kommer i dag människor från hela världen
            för att lära sig. Men kommunallagen begränsar möjligheterna för
            företaget att använda sitt kunnande för att få en snabb satsning
            i Sverige. Statliga företag kan köpa verksamheter i hela världen,
            men kommunala får inte producera eller sälja biogas några mil
            bort detta trots att marknaden ropar efter mer biogas.
          </note>
          <note>
            Det finns redan i dag ett antal undantag från de så kallade lokaliserings-
            och självkostnadsprinciperna, som det i grunden handlar om i kommunallagen.
            Här ingår elproduktion, fjärrvärme och naturgas, som alltså har
            lyfts ut och där man kan konkurrera på lika villkor. Det är dags,
            tycker jag, att utöka det här till hela energiområdet. Varför
            ska vi fortsätta att diskriminera de kommunala företagen och bolagen
            när de behövs för att stärka konkurrensen och få fart på omställningen
            inom energiområdet? Sverige har allt att vinna på att inte hämma
            kreativiteten och teknikutvecklingen i de kommunala energibolagen,
            som jag ser det.
          </note>
          <note>
            I KU har vi av någon oklar anledning inte lyckats övertyga de
            borgerliga och Sverigedemokraterna. Men jag vill vädja till er
            här i kammaren att tänka om. Det kan väl inte vara riksdagens
            uppgift att sätta upp snubbeltråd för en bättre energimarknad.
          </note>
          <note>
            Jag yrkar bifall till utskottets förslag förutom i den här frågan,
            som innebär att den här gången yrkar jag bifall också till reservation
            nr 1.
          </note>
          <note type="speaker">
            Anf. 151 PETER HULTQVIST (S):
          </note>
          <note>
            Herr talman! Jag vill först instämma i det som Peter Eriksson
            har sagt när det gäller återgång av upphävda beslut, det tillkännagivande
            som utskottet vill göra.
          </note>
          <note>
            Vi är överens om det mesta i betänkande KU24. Jag vill därför
            koncentrera mig på reservationen under punkt 6, kommunal kompetens,
            som Socialdemokraterna, Vänsterpartiet och Miljöpartiet står bakom.
          </note>
          <note>
            De kommunala energibolagen spelar en mycket viktig roll när det
            gäller att hitta nya tekniker, energisparande och ett progressivt
            sätt att hantera klimatfrågorna. Att åstadkomma resultat som minskar
            utsläpp i mark, vatten och luft är en oerhört viktig politisk
            utmaning. Möjligheten att åstadkomma tydliga resultat i kampen
            mot växthuseffekten handlar om vår generations förmåga att skapa
            ett hållbart samhälle för kommande generationer. Här har de kommunala
            energibolagen en mycket viktig roll att spela. Man jobbar över
            ett fält som handlar om fjärrvärme, tillvaratagande av spillvärme,
            drift av olika typer av kraftverk, samverkan mellan energibolag
            och näringsliv.
          </note>
          <note>
            Man jobbar med avfallsförbränning, skapandet av infrastruktur
            som bredbandsutbyggnad, biogasintroduktion och mikroproduktion
            av el.
          </note>
          <note>
            Det finns många framgångsrika kommunala energibolag i vårt land
            som samverkar mellan politik, forskning, entreprenörskap och näringsliv.
            De är i ordets bästa mening i regel företag som jobbar i allmännyttans
            och samhällsutvecklingens tjänst.
          </note>
          <note>
            Bakgrunden till det kommunala ägandet är dels behovet av kontroll,
            dels möjligheten att påverka samhällsutvecklingen på ett sådant
            sätt så att det gagnar kommuninvånarna.
          </note>
          <note>
            I samband med avregleringen av elmarknaden valde tyvärr många
            kommuner att sälja sina energibolag. Det fick till resultat att
            Eon, Fortum och Vattenfall blev ännu större aktörer på marknaden.
            I dag äger de 90 procent av landets energiproduktion. Det har
            inte vitaliserat den så kallade marknaden. Däremot har vi återkommande
            debatter om så kallade oligopolliknande förhållanden. Vi har alltså
            en tilltagande ägarkoncentration, och det bidrar inte till att
            stärka medborgar- och konsumentperspektivet.
          </note>
          <note>
            Därför är det viktigt att bidra till att stärka de kommunala
            bolagens och energibolagens arbete. De måste utgå från förhållandet
            att energisystemet och dess uppbyggnad följer helt andra gränser
            än den nuvarande kommunindelningen. Det leder också till en osäkerhet
            om hur de kommunala bolagen bäst får verka. Därför finns det anledning
            att se över både den gällande kommunallagen och konkurrenslagstiftningen.
            Att verka över kommun- och länsgränser utan att behöva ifrågasättas
            skulle vara en välbehövlig modernisering som också skulle bidra
            till ett framgångsrikare arbete för en bättre miljö och mot klimathot.
          </note>
          <note>
            Vi kan också konstatera att många av våra kommunala energibolag
            betraktas med spänning och stort intresse från utlandet. Svenska
            lösningar när det gäller miljöfrågor, vatten och avlopp, energisparande,
            avfallsförbränning och ny teknik är sådant som betraktas med mycket
            stort intresse. Därför måste lagstiftningen moderniseras så att
            kommunala bolag kan verka även utomlands på samma villkor som
            statliga och privata företag.
          </note>
          <note>
            Det finns redan i dag, bland annat via Sida, internationella
            projekt där kommunala energibolag bidrar och jobbar i spetsen.
            Det är en verksamhet som bidrar till mycket viktig kompetensutveckling
            i de kommunala bolagen. Att jobba internationellt stärker bolagen,
            bidrar till att öka personalens kunnande och sporrar teknikutvecklingen
            och tankarna i dessa bolag.
          </note>
          <note>
            Vi tycker att det är av största vikt att regeringen snabbt tillsätter
            en utredning som syftar till att ge de kommunala bolagen möjlighet
            att verka på likvärdiga villkor som privata och statliga bolag.
          </note>
          <note>
            Mot bakgrund av detta yrkar jag bifall till reservation nr 1.
          </note>
          <note type="speaker">
            Anf. 152 MIA SYDOW MÖLLEBY (V):
          </note>
          <note>
            Herr talman! Jag kommer att uppehålla mig vid samma ämnen som
            de två föregående talarna. Vi är helt överens i dessa frågor.
            Jag börjar där Peter Eriksson slutade.
          </note>
          <note>
            Vi hör ofta diskussioner om hur bra det är med konkurrens och
            att det är viktigt med många aktörer. Men när det gäller kommunala
            bolags möjlighet att agera gäller inte konkurrensen längre; då
            är det bara dåligt. Det är märkligt. Jag kan inte riktigt förstå
            det.
          </note>
          <note>
            Jag tycker att det är bra om kommuner och kommunala bolag har
            möjlighet att ta ett ansvar för utveckling, har möjlighet att
            arbeta för en bättre miljö och har möjlighet att ta ansvar för
            medborgarna i sitt område och i Sverige. Jag kan inte förstå varför
            man anser att kommunala bolag ska ha helt andra villkor än statliga
            och privata bolag.
          </note>
          <note>
            Med det yrkar jag bifall till reservation 1.
          </note>
          <note>
            Jag är i lite samma situation som Tuve Skånberg. Jag är ganska
            glad för att det blir avslag på en motion och nöjd med beslutet.
            Jag tycker att tillkännagivandet angående möjligheterna att upphäva
            beslut och eventuellt införa sanktioner när kommuner agerar och
            till exempel säljer ut gemensamma egendom utan att avvakta att
            beslutet vunnit laga kraft är bra. Vi har haft flera uppmärksammade
            fall de senaste åren. Det är bra att man ser över detta. Det går
            förstås inte bara att säga att man ska återta, men det är ett
            problem att man agerar innan beslutet har vunnit laga kraft och
            att det per definition inte går att korrigera, även om besluten
            har varit felaktiga.
          </note>
          <note>
            Det är viktigt att man hittar olika sätt för att underlätta för
            alla att följa lagen. Det ska vara enkelt att göra rätt från början,
            och det är bra att se över detta.
          </note>
          <note>
            Jag yrkar som sagt bifall till reservation 1. I övrigt yrkar
            jag bifall till utskottets förslag.
          </note>
          <note type="speaker">
            Anf. 153 CECILIA BRINCK (M):
          </note>
          <note>
            Herr talman! Jag tänker också uppehålla mig vid diskussionen
            om kommunalt företagande. Den motion som konstitutionsutskottet
            har behandlat har en hel del viktiga och bra poänger. Det finns
            ett tydligt behov av ökad konkurrens av flera aktörer och därmed
            ökad medborgarnytta. Vi tycker att det är positivt och lovar gott
            för framtiden att även miljöpartister lyfter fram den sortens
            tankar.
          </note>
          <note>
            Vi är också helt inne på uppfattningen att det är viktigt med
            gröna alternativ. Det är viktigt med hållbar utveckling. Vi gillar
            också tanken på mångfald på energimarknaden så att konsumenterna
            erbjuds fler alternativ än vad som är fallet i dag. Det är förutsättningen
            för att både marknad och konsumenter ska klara omställningen till
            en grön och hållbar utveckling. Vi har förespråkat sådana här
            tankar både före och efter valet 2010, vill jag påpeka. Vi menar
            att det gröna folkhemmet måste vara färgblint och att miljö- och
            klimatfrämjande åtgärder måste gå före partipolitiska hänsyn.
          </note>
          <note>
            Det finns dock problem med diskussionen så som den förs i motionen.
            Motionärerna framför vikten av likvärdiga villkor för offentligägda
            och privata bolag, framför allt med tanke på energi- och miljöbranschen.
            Det är dock ingen alldeles lyckad eller oproblematisk tanke att
            ge kommunala bolag samma villkor som de privata företagen har.
            De kommunala bolagen har nämligen förutsättningar och fördelar
            som privata företag saknar, inte minst när det gäller möjligheterna
            till förlusttäckning.
          </note>
          <note>
            Det är lätt att driva företag när man gör det med någon annans
            pengar i ryggen. Det är pengar som dessutom inte tar slut lika
            lätt. Vi vet ju alla att skattebetalarnas plånbok i princip är
            hur stor som helst. När kapitalbehov uppstår har de kommunala
            bolagen helt andra möjligheter att skaffa mer kapital och öka
            sina krediter än vad privata företag har.
          </note>
          <note>
            Det finns dessutom andra sätt för kommuner att hjälpa och bistå
            sina kommunalt ägda energiföretag. Man kan underlätta etablering,
            man kan utöka sitt engagemang som kund och man kan främja olika
            typer av lokal företagssamverkan.
          </note>
          <note>
            I motionen diskuteras också lokaliserings- och självkostnadsprinciperna
            som är ett bärande fundament i avgränsningen av de svenska kommunernas
            möjlighet att agera. Motionärerna vill förändra de här två principerna,
            men vi menar att lokaliseringsprincipen är bra och rimlig. Det
            ligger i sakens natur att kommuner och landsting och deras verksamhet
            ska befinna sig och vara till för de människor som finns inom
            kommunens geografiska område, för kommuninvånarna. Att använda
            kommuninvånarnas pengar på företagande utanför kommunens gränser
            faller utanför lokaliseringsprincipen, och vi tycker att det ska
            förbli så.
          </note>
          <note>
            Det finns dessutom möjlighet att göra avsteg från dessa principer,
            vilket också nämns i betänkandet. I ellagen finns till exempel
            en möjlighet för kommunala företag att bedriva produktion och
            handel med el samt därtill hörande verksamhet. I fjärrvärmelagen
            finns det undantag från självkostnads- och lokaliseringsprinciperna
            för kommunala företag som bedriver fjärrvärmeverksamhet. I naturgaslagen
            finns möjlighet till undantag från lokaliseringsprincipen, dels
            när det gäller handel med naturgas och därmed sammanhängande verksamhet,
            dels vid överföring av naturgas.
          </note>
          <note>
            En utredning kommer att presentera ett betänkande senast den
            1 mars i år. I direktiven påpekas att viss kommunal näringsverksamhet
            som baseras på självkostnadsprincipen kan leda till konkurrensproblem.
            Utredningen undersöker om det för dessa fall är möjligt att utforma
            något slags undantag från självkostnadsprincipen. Dessutom har
            utredaren i uppdrag att utreda behovet av en eventuell konsekvensändring
            i förbudet mot att bedriva verksamhet i vinstsyfte. Utredningen
            ska som sagt vara klar den 1 mars. Därför menar vi att det är
            rimligt att invänta de förslag och rekommendationer som utredaren
            kommer med.
          </note>
          <note>
            Jag yrkar bifall till utskottets förslag.
          </note>
          <note type="speaker">
            Anf. 154 PETER ERIKSSON (MP) replik:
          </note>
          <note>
            Herr talman! Det är en knepig logik i det resonemang som Cecilia
            Brinck för. Hon erkänner att vi har en del undantag. Det finns
            ett undantag för elproduktion, ett undantag för naturgas och ett
            undantag för fjärrvärme. Varför ska det inte finnas ett undantag
            för biogas men ett för naturgas? Varför kan man inte producera
            pellets men fjärrvärme när det är mycket effektivare att göra
            både och? Varför kan man inte producera både el, pellets och fjärrvärme?
          </note>
          <note>
            Det är ingen rimlig logik i att detaljreglera. Det vore rimligare
            att ha ett undantag för energimarknaden och låta de kommunala
            bolagen få leva och utveckla sin kreativitet och bidra till samhället
            och konkurrensen. Det är ju en stor samhällsfråga att vi har bristande
            konkurrens på energimarknaden i Sverige.
          </note>
          <note type="speaker">
            Anf. 155 CECILIA BRINCK (M) replik:
          </note>
          <note>
            Herr talman! Som jag sade är det fundamentala skillnader mellan
            offentligt företagande och privat, inte minst när det gäller möjligheterna
            till förlusttäckning. De skillnaderna finns i hög grad på energimarknaden.
            Var går gränsen? Hur kan man utforma en lagstiftning som ger möjlighet
            för kommunala energibolag att agera utöver de gränser som kommunallagen
            i dag medger det är ju det som är bekymret men inte för andra?
            Varför ska man göra det?
          </note>
          <note>
            Vad händer när det kommunala bredbandsbolaget det finns många
            sådana i landet plötsligt vill utöka sitt verksamhetsfält till
            kommunen bredvid eller kommunen bortom kommunen bredvid? Det blir
            otroligt svåra gränsdragningsproblem.
          </note>
          <note>
            De undantag som finns i lagstiftningen i dag är inte oproblematiska.
            Det finns situationer där de mer eller mindre uppenbart kommer
            i konflikt med framför allt lokaliseringsprincipen i kommunallagen.
            Det får man hantera inom ramen för den rättsordning som finns.
            Det har man lyckats göra hittills. Vi tycker att det är vettigt
            att invänta vad utredaren kommer fram till. Om vi måste titta
            på lagstiftningen efter det får vi naturligtvis göra det.
          </note>
          <note type="speaker">
            Anf. 156 PETER ERIKSSON (MP) replik:
          </note>
          <note>
            Herr talman! Det blir en ganska absurd situation i verkligheten
            med den typen av praxis. Vi ser det till exempel när det gäller
            Skellefteå kraft. Finska företag som ägs av kommunerna kan bedriva
            verksamhet i Sverige, men kanske inte svenska kommunala företag.
            Utländska kommunala företag ses som privata när de agerar i Sverige,
            medan svenska kommunala företag inte får bedriva verksamhet vare
            sig i andra länder eller i Sverige inom vissa energiområden. Det
            blir så konstiga effekter av det här detaljreglerandet.
          </note>
          <note type="speaker">
            Anf. 157 CECILIA BRINCK (M) replik:
          </note>
          <note>
            Herr talman! Jag har svårt att se kommunallagens regler om kommunernas
            ansvarsområde och kompetens som onödig detaljreglering. Fundamentet
            för det kommunala självstyret är att kommunernas uppgifter är
            tydliga och avgränsade. Om kommunerna eller landstingen träder
            utanför den maktsfär som är fastlagd i kommunallagen inträder
            vissa sanktioner som rättssystemet står till tjänst med.
          </note>
          <note>
            Det är möjligt att man i Finland har en annan syn på detta. Jag
            känner inte till den finska lagstiftningen när det gäller kommuners
            självstyre, men så mycket vet jag som att den kommunala verksamheten
            är finansierad på ett helt annat sätt i Finland än i Sverige.
            Det finns andra stora skillnader också. Det kan vi inte påverka
            i den här kammaren.
          </note>
          <note>
            Jag tror att det är viktigt att vi försvarar det kommunala självstyret
            och att vi ser till att gränserna upprätthålls och är så tydliga
            som möjligt.
          </note>
          <note type="speaker">
            Anf. 158 GUNNAR ANDRÉN (FP):
          </note>
          <note>
            Herr talman! Det sägs att riksdagsledamöter på väg till riksmötena
            under Karl XI:s tid i slutet av 1600-talet möttes av devisen:
            Vad göras skall är allaredan gjort. I herredagsmän, reser icke
            så fort. Jag kom att tänka på det när jag läste det här betänkandet
            om kommunala och regionala frågor.
          </note>
          <note>
            Jag ska uppehålla mig vid en enda punkt, nämligen valkretsindelningen
            och proportionaliteten i val till kommunfullmäktige. Det synes
            mig vara en av de konstitutionella frågor som inte väcker allmänhetens
            intresse att döma av hur många som nu sitter på läktaren.
          </note>
          <note>
            Flera av oss har väckt motioner i den här frågan. De besvaras
            med att utskottet säger att regeringen avser att tillsätta en
            utredning och att man avstyrker motionerna. Det är naturligtvis
            resultatet som är det viktigaste. Om kammarens ärade ledamöter
            lovar att inte berätta det för någon kan jag säga att jag har
            väckt den här motionen vid några tillfällen tidigare. Den har
            rönt samma oblida öde då, nämligen ett avstyrkande. Likväl är
            det en definitionsfråga om det är bifall till eller avslag på
            motionen. I själva verket tillsätter regeringen en utredning.
            Det är just det som är syftet med motionen. Det kommer att registreras
            som avslag, men i själva verket är det ett bifall. Det är det
            viktiga.
          </note>
          <note>
            De som har varit med om att få sina röster räknade på ett sådant
            sätt att de inte får någon inverkan på kommunfullmäktigevalen
            är glada över att man ser över detta och öppnar för möjligheten
            till ett utjämningsmandat. Nu ser vi vikten av att varje röst
            räknas på ett korrekt sätt.
          </note>
          <note>
            Häromdagen togs det upp i Valprövningsnämnden att en enda röst
            i Stentorps valdistrikt i Skövde avgjorde om det skulle bli omval
            eller inte i hela västra Götalands valkrets.
          </note>
          <note>
            Herr talman! Det är viktigt att se till att varje röst är viktig.
            Det gäller att få god proportionalitet.
          </note>
          <note>
            Det här är inte enda gången som det blir avslag på motioner som
            i praktiken blir bifallna. Under det förra riksmötet var jag med
            om dessa två beslut: Vi avslog en motion om att införa skattefri
            el i hamnar. När regeringen kom med samma förslag godkände samma
            riksmöte det ett avslogs och ett bifölls. Det viktiga var att
            det gick igenom.
          </note>
          <note>
            Jag ska berätta en anekdot. Jag har vid åtskilliga tillfällen
            aktualiserat frågan om tonnageskatt. Jag fick ett herostratiskt
            ryktbart svar av dåvarande finansministern Bosse Ringholm som
            förklarade att detta var något som absolut inte ingick i det svenska
            skattesystemet och aldrig skulle kunna tänkas. Nu är det högsta
            mode. Jag förväntar mig att den nuvarande regeringen så småningom
            ska kunna omsätta detta som en gång inte var möjligt att över
            huvud taget tänka sig i Sverige. Det står nu bland annat Socialdemokraterna
            bakom. Det tycker jag är bra. Det visar att man ska vara försiktig
            med att avvisa under den allmänna motionstiden. Tiden kan göra
            att motioner som en gång var inaktuella blir bra genomförda.
          </note>
          <note>
            Överläggningen var härmed avslutad.
          </note>
          <note>
            14 § Riksrevisionens styrelses framställning om statens betalningar
          </note>
          <note>
            Föredrogs
          </note>
          <note>
            Andre vice talmannen konstaterade att ingen talare var anmäld.
          </note>
          <note>
            15 § Mediefrågor
          </note>
          <note>
            Föredrogs
          </note>
          <note type="speaker">
            Anf. 159 BERIT HÖGMAN (S):
          </note>
          <note>
            Herr talman! Detta betänkande avser mediefrågor. Jag yrkar bifall
            till Socialdemokraternas reservation nr 3.
          </note>
          <note>
            Maktkoncentrationen på svensk mediemarknad är hög. Det är bekymmersamt
            inte bara ur demokratisk synpunkt utan också ur konkurrenssynpunkt
            och inte minst ur ett konsumentperspektiv. De verktyg vi hittills
            har för att nå mångfald på mediemarknaden, exempelvis presstöd,
            public service och kulturtidskriftsstödet, har varit och är hårt
            ansatt av den borgerliga regeringen.
          </note>
          <note>
            När Sveriges riksdag under den förra mandatperioden fattade beslut
            om radio och tv i allmänhetens tjänst var det inte längre ett
            blocköverskridande beslut.
          </note>
          <note>
            Vi socialdemokrater beklagar verkligen detta. Vi vill se detta
            beslut som en parentes i vår moderna politiska mediehistoria och
            ser fram emot att regeringen inser att man är en minoritetsregering
            och också inser värdet av att ha en blocköverskridande politik
            när det gäller ett så viktigt område som public service. Det finns
            mer än en anledning att visa lyhördhet. Viktiga frågor som vi
            vet kommer på vår dagordning under mandatperioden gäller kontrollstationen
            och därmed nya sändningstillstånd.
          </note>
          <note>
            Herr talman! I dag behandlar vi ett antal motioner från allmänna
            motionstiden. Från vår sida har vi en reservation som berör en
            för oss viktig fråga, nämligen möjligheten för Sveriges Television
            att visa stora idrottsarrangemang.
          </note>
          <note>
            Motionären vill se en utredning om hur vi ska kunna få fler landskamper
            och andra stora idrottsarrangemang i våra public service-kanaler.
            Vi inser naturligtvis att det inte kan gälla alla. Det kanske
            inte gäller enduro eller någonting annat. Men det får inte vara
            en anledning att avfärda idén. I stället handlar det om det faktum
            att Sveriges Television och public service når 98 ½ procent av
            svenska folket och att dessa människor har rätt att få se stora
            idrottsarrangemang utan att betala för extra kommersiella kanaler.
            Det tycker vi är en mycket bra byggsten i kulturens och idrottens
            allemansrätt. Långtifrån alla kan eller vill betala för ett kanalutbud
            utöver det som är public service.
          </note>
          <note>
            Kulturministern har vid flera tillfällen upprepat sin vilja att
            göra public service helt fri från sponsrade program och reklam.
            Vi är övertygade om att detta inte är i enlighet med svenska folkets
            vilja. Vi är säkra på att svenska folket vill se stora idrottsarrangemang
            i svensk television. Det är ett sätt för unga människor att få
            se sina förebilder, och det är ett sätt skapa gemenskap och att
            skapa spänning och att ge en bild av Sveriges stora och rika idrottsliv.
          </note>
          <note>
            Här är oberoende och armlängds avstånd oerhört angeläget för
            kulturministern. Men när det gäller kulturen är sponsring i ökad
            utsträckning mycket önskvärt av samma minister. Samtidigt säger
            samma minister att kulturuppdraget för public service bör stärkas
            framöver. Då kan det följaktligen inte vara ett kulturuppdrag
            som har skett via sponsring därför att då är tungan hos kulturministern
            verkligen kluven.
          </note>
          <note>
            Jag vill därför ta tillfället i akt under denna debatt och be
            utskottskollegerna från de andra partierna att ge sin syn på framtiden
            för public service. Detta betänkande kommer nämligen lite knepigt
            i tiden. Det är först nästa vecka, eller veckan därpå, som public
            service-företagen ska redovisa sin input till kontrollstationen.
            Det är därefter som regeringen förhoppningsvis aviserar hur man
            ska jobba med frågorna inför nästa sändningstillstånd.
          </note>
          <note>
            Det är många frågor som kulturministern har aviserat ska behandlas:
            den tekniska utvecklingen, bland annat på radioområdet, medelstilldelningen
            och bolagens ekonomiska situation, nivån på radio- och tv-avgiften,
            uppdraget att spegla hela landet, det så kallade 55-procentsuppdraget,
            kulturen och momsfrågan. Det är mycket viktiga frågor för framtiden
            för public service och för svenska folket.
          </note>
          <note>
            Jag tycker därför att det vore bra om vi också kunde få ett besked
            om hur detta arbete ska gå vidare, hur vi kan jobba tillsammans
            i kulturutskottet och hur beredningen av ärendet kommer att ske
            i Sveriges riksdag.
          </note>
          <note>
            Den tekniska utvecklingen går oerhört snabbt. Politikens verktyg
            kan snabbt bli irrelevanta. Internet ökar dominansen på mediemarknaden
            och skapar nya utmaningar. Skydd av immateriella upphovsrätter
            ställs inte sällan mot rättssäkerhet, integritet och nya värderingar
            i fråga om rätten att ta del av det som har skapats. Där återstår
            också en fundering från vår sida. Vilken beredskap har regeringen
            och regeringspartierna egentligen i dessa frågor?
          </note>
          <note>
            I detta anförande instämde Agneta Gille, Peter Johnsson och Per
            Svedberg (alla S).
          </note>
          <note type="speaker">
            Anf. 160 MATTIAS KARLSSON (SD):
          </note>
          <note>
            Herr talman! Jag börjar med att yrka bifall till de sverigedemokratiska
            reservationerna 1 och 2.
          </note>
          <note>
            Vi ska i dag behandla betänkande KrU5 om mediefrågor. Att detta
            område till stor del domineras av frågor som rör just public service
            märks inte minst på antalet motioner som behandlar ämnet. I likhet
            med merparten av motionärerna tänkte även jag i första hand uppehålla
            mig vid public service-frågor i dag.
          </note>
          <note>
            Jag ska börja med att villigt erkänna att jag personligen som
            sverigedemokrat, konservativ och tidigare presschef inte alltid
            har haft en helt okomplicerad relation till public service. Jag
            har upplevt att public service både i sin politiska bevakning
            och i andra sammanhang tyvärr ofta har brustit i sina strävanden
            efter partipolitisk objektivitet och alltför ofta ställt sig på
            maktens och den rådande kulturradikala ordningens sida.
          </note>
          <note>
            Herr talman! Jag antar att de flesta här inne någon gång har
            hört den roliga historien om FNL-demonstrationståget från 1968
            som gick fel och förirrade sig in i radiohuset och sedan aldrig
            kom ut igen.
          </note>
          <note>
            Väljarsympatiundersökningar inom journalistkåren har givit vid
            handen att denna skröna trots överdrifter ändå rymmer några reella
            korn av sanning. En studie från 2005 visade att 65 procent av
            samtliga journalister sympatiserade med något av de rödgröna partierna.
            Tidigare studier där man har tittat på partisympatier hos olika
            typer av journalister har indikerat att vänstersympatierna bland
            just public service-journalister var ännu starkare. En undersökning
            från 1999 visade att mer än en tredjedel sympatiserade med Vänsterpartiet
            och att 70 procent sympatiserade med något av de rödgröna partierna.
          </note>
          <note>
            Den stora diskrepansen beträffande partisympatier mellan journalistkåren
            och den övriga befolkningen är naturligtvis ingenting som kan
            eller bör vara föremål för några politiska åtgärder. I vilken
            grad denna skevhet i politiska sympatier faktiskt också påverkar
            journalistikens innehåll kan säkert diskuteras. Det är dock min
            övertygelse att blotta misstanken om att det kan föreligga en
            dold politisk påverkan har en negativ effekt på tilliten till
            public service, åtminstone hos delar av allmänheten.
          </note>
          <note>
            På de områden där vi med enkla medel faktiskt kan eliminera misstankar
            kring förekomsten om en dold och insynsskyddad politisk påverkan
            inom public service anser jag att vi bör göra det. Detta är anledningen
            till att Sverigedemokraterna har valt att yrka bifall till motion
            Kr220 där det föreslås att inga aktiva politiker ska tillåtas
            representera den förvaltningsstiftelse som utser styrelserna i
            public service-företagen.
          </note>
          <note>
            Trots de brister som finns och trots vår stundtals ansträngda
            relation är det min och Sverigedemokraternas uppfattning att public
            service har fyllt och fyller en viktig samhällsfunktion. Det räcker
            egentligen att titta på den relativa likriktning i utbudet som
            finns i de kommersiella kanalerna för att inse att det föreligger
            ett reellt behov att ha en mediekanal som åtminstone har ambitionen
            att vara så kvalitetsinriktad, mångsidig och kommersiellt oberoende
            som möjligt.
          </note>
          <note>
            Jag vill understryka att det faktum att vi anser att misstanke
            om dold politisk påverkan i möjligaste mån bör undvikas inte är
            detsamma som att vi anser att de folkvalda i Sverige inte ska
            ha något öppet demokratiskt inflytande över public service.
          </note>
          <note>
            Den politiska styrningen av public service ska naturligtvis vara
            mycket begränsad, och alla former av detaljstyrning ska naturligtvis
            undvikas. Vi stöder dock bland annat de nuvarande skrivningarna
            i sändningstillståndet som slår fast att public service har ett
            ansvar för att värna det svenska språket och för att stärka den
            nordiska kulturgemenskapen. När det gäller det sistnämnda vill
            jag säga att Sverigedemokraterna är mycket positiva till den idé
            som har lanserats av Nordiska rådet om att inrätta en gemensam
            nordisk kulturkanal. Jag beklagar att kulturministern inte tycks
            dela vår entusiasm över detta projekt.
          </note>
          <note>
            Jag tycker dock att det är lite märkligt att man i sändningstillståndet
            uteslutande tar upp vikten av en stark nordisk kulturgemenskap
            men inte nämner någonting om vikten av en stark nationell kulturgemenskap
            i Sverige. Jag hoppas därför att detta kan åtgärdas vid kommande
            förhandlingar om sändningsvillkoren genom att regeringen då, i
            likhet med sina danska systerpartier, är beredd att framföra krav
            på att public service inte bara ska värna det nationella språket
            utan hela det nationella kulturarvet.
          </note>
          <note>
            Även när det gäller partipolitisk objektivitet och värnande av
            demokratiska principer finns det en hel del att lära av Danmark.
            Även till exempel relativt små och nya uppstickarpartier är garanterade
            utrymme på lika villkor i Danmarks radios valbevakning. Vi har
            i Sverige på olika sätt byggt upp höga trösklar mot nya politiska
            rörelser som ifrågasätter och utmanar makten. Det är tragiskt,
            och jag tycker inte att public service ska vara en del av den
            processen.
          </note>
          <note>
            För att återgå till motionerna i det aktuella betänkandet kan
            jag säga att flera av motionärerna vill öppna upp för en moderniserad
            syn på tv-avgiften. Sverigedemokraterna har inte slutgiltigt tagit
            ställning i frågan om tv-avgiftens framtid, men vi delar uppfattningen
            att inte minst den pågående teknikutvecklingen, där man kan ta
            del av tv-utbudet på allt fler sätt, via allt fler olika typer
            av apparater, motiverar en förnyad prövning av det nuvarande avgiftssystemets
            hållbarhet. Därför valde vi att yrka bifall till motion Kr282,
            där en ny och fördjupad utredning av frågan föreslås.
          </note>
          <note>
            Herr talman! Jag vill avslutningsvis meddela att Sverigedemokraterna
            stöder intentionen bakom motion Kr269. Förutom den socioekonomiska
            aspekt som man trycker på i motionen finns det ett stort gemensamhetsskapande
            samhällsvärde i att hela befolkningen via public service kan få
            ta del av ännu fler stora svenska landskampsevenemang än vad som
            är fallet i dag.
          </note>
          <note>
            Vi har trots detta valt att inte yrka bifall till motionen då
            den enligt vår mening är alltför luddigt skriven och helt saknar
            omnämningar av konkreta förslag på hur detta ska åstadkommas.
            Vi är dock öppna för att både lyssna till och samtala med de rödgröna
            partierna i syfte att försöka hitta en gemensam lösning på hur
            fler idrottsevenemang av angelägenhet för hela folket också ska
            kunna ses av hela folket. Vi är i detta avseende inte främmande
            för möjligheterna att diskutera förändringar i regelverket kring
            sponsring i en mer generös riktning.
          </note>
          <note>
            I detta anförande instämde Per Ramhorn (SD).
          </note>
          <note type="speaker">
            Anf. 161 GUSTAF HOFFSTEDT (M):
          </note>
          <note>
            Herr talman! Av riksdagens motioner på det här området handlar
            alltså samtliga helt eller delvis om public service. Det är bra.
            För 20 år sedan ungefär var tongångarna helt annorlunda. Då fanns
            det förslag på att förbjuda parabolantenner, en åtgärd som i medielandskapet
            vore helt analog med dagens diktaturregimer som vill förbjuda
            sms:ande och tillgången till Internet.
          </note>
          <note>
            För tio år sedan fanns det en stor diskussion som var initierad
            av ett då dominerande parti som ville begränsa möjligheterna för
            stora medieaktörer som Bonnier att verka. Inte heller den gången
            lyckades staten och politiken att begränsa och förhindra det fria
            ordet. När utskottets ordförande i dag inleder sitt tal talar
            hon om maktkoncentration. Då är det just att kastas tillbaka tio
            år i tiden. Det är som om sådant som bloggar, twitter, youtube
            och alla de fantastiska mediala möjligheter vi har i dag inte
            har utvecklats under den här tiden och som om man skulle hjälpa
            det fria ordet genom att begränsa aktörers möjlighet att tala
            fritt snarare än att försöka få en så stor mångfald av aktörer
            som möjligt.
          </note>
          <note>
            Det är ju ett helt annat medielandskap som vi har framför oss
            i dag, ett helt annorlunda. Det gör det också lätt att anamma
            en liberal mediepolitik. Jag tycker att det från höger till vänster
            ändå är det vi ser. Det är en mycket mer liberal syn på det här.
            Vi tycks vara förenade av en och samma grundsats, att staten inte
            får begränsa det fria ordet. Sedan kan det mycket väl vara så
            att vi som enskilda medborgare irriterar oss alldeles fasligt
            över ett enskilt tramsprogram eller att en aktör är dominant.
            Men staten ska aldrig förbjuda det fria ordet.
          </note>
          <note>
            Kanske är det också därför som de här riksdagsmotionerna, 20
            till antalet, alla behandlar public service. Inte för att andra
            saker skulle vara oviktiga i den mediala världen eller ointressanta
            utan för att den övriga medievärlden mår bäst så, av att vara
            i fred, av att inte lagstiftaren lägger sig i när det inte behövs.
          </note>
          <note>
            Herr talman! När man betraktar de här public service-motionerna
            ser man att åtminstone hälften av dem handlar om framtidens finansiering
            av public service. Även kulturutskottet har haft en bra diskussion
            om det. Den gamla tv-avgiften framstår som alltmer obsolet. Man
            kan fråga sig varför tv-tittande i en tv-apparat ska kosta drygt
            2 000 kronor per år medan tv-tittande på exakt samma public service-program
            via SVT Play ska vara helt avgiftsfritt.
          </note>
          <note>
            Utskottets socialdemokratiska ordförande, Berit Högman, efterlyste
            en diskussion om hur vi skulle kunna ge svar på hur vi ska arbeta
            tillsammans framöver i denna och andra viktiga public service-frågor.
            Jag vill nog säga att jag tycker att utskottet har tagit de första
            stegen mot just ett sådant samarbete. Det är faktiskt ett enigt
            utskott, möjligen med undantag för Vänsterpartiet, som välkomnar
            en diskussion om hur man ska kunna hitta en finansiering av public
            service som inte bara har legitimitet bland medborgarna i dag
            utan också i framtiden. Att utskottet där är så samlat är faktiskt
            någonting nytt och det är mycket efterlängtat.
          </note>
          <note>
            Herr talman! Med det önskar jag yrka bifall till utskottets förslag
            i betänkandet.
          </note>
          <note type="speaker">
            Anf. 162 TINA EHN (MP):
          </note>
          <note>
            Herr talman! Jag tänker fatta mig ganska kort och koncentrerat
            och förmodligen inte använda hela min talartid när det gäller
            kulturutskottets betänkande nr 5.
          </note>
          <note>
            Medierna spelar ju en viktig roll i vårt samhälle. I en demokrati
            har medierna ett ansvar för att utgöra forum för debatt. De ska
            bistå medborgarna med kvalitativ samhällsinformation och granska
            samhällets makthavare, en nödvändighet i ett demokratiskt samhälle.
          </note>
          <note>
            Utifrån debatterna och det här betänkandet är det viktigt att
            tydligt säga att vi i Miljöpartiet värnar public service. Vi vill
            ha ett starkt public service-utbud, och det bör ha en bredd så
            att alla kan hitta något som de gillar. Vi vill ha samhällsprogram
            som ställer politiker och andra makthavare mot väggen. Vi anser
            att friheten och oberoendet är en viktig fråga för public service.
          </note>
          <note>
            Herr talman! I dagens betänkande från den allmänna motionstiden
            finns ett antal motioner med ett antal förslag. Miljöpartiet har
            i detta inget eget förslag. Vi har inte heller ställt oss bakom
            något motionsförslag av de samlade förslag som finns i betänkandet.
            Det finns ändå ett särskilt yttrande från oss om vår syn på några
            av de frågor som tas upp i betänkandet, till exempel finansieringsfrågan
            för bland annat SVT. Vi ser att det kan finnas vissa brister eller
            kanske orättvisor i systemet med finansieringen av Sveriges Radio,
            SVT och Utbildningsradion bland annat. Men de lösningar som föreslås
            i de här motionerna tror inte vi leder till vad som i så fall
            skulle kunna vara större rättvisor.
          </note>
          <note>
            Även om det kan anses finnas vissa orättvisor i dag tycker vi
            att avgiftssystemet ger public service-bolagen en tydligt fristående
            roll, då resurserna inte urholkas vid nedskärningar av statsbudgeten.
            Som svar på alla de motioner som skrivits i ämnet finns ett utskottssvar
            som visar på att frågan om finansieringssystemet togs upp så sent
            som hösten 2009.
          </note>
          <note>
            Sponsringen i SVT är en annan mycket viktig fråga i betänkandet,
            och den S-motion som berör detta är angelägen. Det finns en oro
            inför den ambition som regeringen har gett uttryck för, nämligen
            att inte tillåta sponsring i SVT. Det kan skapa en omöjlighet
            att klara av att sända bland annat stora sportarrangemang. Hotet
            i sig är tillräckligt. Jag och Miljöpartiet utgår från att det
            finns ett utrymme för att även viss sponsring tillåts i framtiden.
            Det är också av vikt att ta ansvar för människors olika förutsättningar.
            Det kan inte vara så att det är plånbokens tjocklek som avgör
            om man kan få tillgång till stora sportarrangemang i tv.
          </note>
          <note>
            Public service kan man säga skapades i Europa och den utvecklades
            även i Europa. Det har gett en hög kvalitet. Det har gett oss
            ett starkt utbud. Man kan säga att det är lite av en nationell
            tillgång, en viktig arena som behövs när mycket annat splittras
            upp och styrs av andra värden än de som finns i modellen runt
            public service.
          </note>
          <note type="speaker">
            Anf. 163 CHRISTER NYLANDER (FP):
          </note>
          <note>
            Herr talman! Medierna och mediepolitiken är viktiga för Sverige.
            Dels därför att det är en intressant bransch som skapar jobb och
            utveckling, dels därför att branschen ger information och mycket
            annat. Det här är en bransch som är viktig för Sverige, och det
            är en bransch där det händer mycket just nu.
          </note>
          <note>
            Bland tidningarna funderar man på framtiden. Hur står sig papperstidningen
            framöver? Vad innebär läsplattor och den konjunkturnedgång vi
            har sett i annonsmarknaden den senaste tiden? Kommer de upp ur
            den nedgången igen?
          </note>
          <note>
            Privatradion har svårt att räkna hem fler satsningar. Spotify
            utmanar SR fortsatt starkt. Samtidigt tvekar många inför det digitala
            genombrott som också radion tycks vara på väg in i. Hur skapas
            då nya valmöjligheter för lyssnarna?
          </note>
          <note>
            På tv-sidan ser vi nya plattformar. Vi ser en dynamisk program-
            och producentmiljö med on demand-tjänster. Tv kommer framöver
            att bli alltmer interaktivt.
          </note>
          <note>
            Sedan har vi en kontrollstation i sändningsavtalet för public
            service-företagen som bidrar till den intressanta diskussionen
            om medierna just nu. Det är bra.
          </note>
          <note>
            Den tekniska utvecklingen är på många sätt grunden för diskussionerna
            inte bara i Sverige utan i hela världen om medierna framöver.
            Man funderar på hur framtidens mediekonsumtion kommer att se ut
            och vilken roll dagens mediehus kommer att ha i den framtida medievärlden.
            Samtidigt förs en viktig diskussion om vad fragmentiseringen innebär
            för det demokratiska samtalet och hur mångfalden inte bara innebär
            mer lättuggat utan också ytterligare input till ett seriöst samhälleligt
            samtal.
          </note>
          <note>
            När vi om tio år tittar tillbaka på den situation vi nu befinner
            oss i kommer vi säkert att se att vi just nu var inne i ett formativt
            skede när det gäller mediernas utveckling. Detta ställer krav
            på oss politiker. Vi måste vara beredda på att se förändringarna,
            att fundera över vad förändringarna innebär för politiken och
            vara tydliga med vilka värderingar vi vill ska styra mediepolitiken.
          </note>
          <note>
            Det är ingen slump att det i krig och konflikter ofta är mediehuset
            som först anfalls. Det är ingen slump att diktatorer ger sig på
            journalister. Medierna är viktiga för demokratin och det demokratiska
            samtalet. Det är också därför viktigt att vi som sysslar med politiken
            funderar på vart medieutvecklingen är på väg. Det finns anledning
            att återkomma till dessa diskussioner i mer samlad form framöver.
          </note>
          <note>
            Herr talman! Det finns ett flertal motioner från olika politiska
            partier om förändringar av public service-verksamheten. Några
            ifrågasätter public service-företagen över huvud taget och föreslår
            att allt säljs. Min och Folkpartiets åsikt är att public service-verksamheten
            verkligen behövs, att det är viktigt med oberoende och självständig
            public service-verksamhet som med stor integritet erbjuder kvalitet
            och ett varierat utbud. Det här innebär inte att varje förändring
            är otänkbar, och det innebär inte heller att allt som görs i dag
            är klanderfritt.
          </note>
          <note>
            Radio- och tv-avgiften är en annan fråga som flera motionärer
            tar upp och som har tagits upp i debatten tidigare. Det finns
            all anledning att diskutera avgiftens framtid. Den tekniska utvecklingen
            påverkar legitimiteten och gör det svårare att fastslå vad som
            är en tv-apparat. Det kan undergräva förtroendet för avgiften.
            Samtidigt kan man konstatera att fler och fler faktiskt betalar
            avgiften. De senaste åren har vi sett ett uppsving i betalningsviljan.
            Men jag tror att det är viktigt att vi alla är beredda och det
            är vi i Folkpartiet att diskutera förändringar. Vi måste hitta
            en modell som innebär att public service-verksamheten finansieras
            på ett sätt som bevarar självständigheten och som befolkningen
            finner legitim.
          </note>
          <note>
            I Danmark rasar nu en debatt om public service-företagens självständighet.
            Det är efter det att regeringen har skrivit in en bisats om att
            Danmarks radio särskilt ska lyfta fram det kristna kulturarvet
            och i en fotnot säger att gudstjänster ska sändas. Det finns de
            som tycker att vi ska ha något liknande i Sverige. Jag vill varna
            för det. Jag tror att det är viktigt att vi som lyssnar på radio
            och tittar på tv vet om att de avvägningar som görs på redaktioner
            sker efter vad som är viktigt. Vilket stoff som finns med och
            vilka vinklingar som görs ska vara relevanta. Det ska inte kunna
            ifrågasättas om ett uppdrag speglar ett visst kulturarv eller
            en viss ideologisk inriktning.
          </note>
          <note>
            Vi politiker ska inte fatta beslut om tv-tablån och inte heller
            radiotablån.
          </note>
          <note>
            Herr talman! I en S-reservation yrkar man bifall till en motion
            som handlar om att all landslagsidrott ska kunna ses av alla invånare
            i Sverige. Jag noterar att Berit Högman själv var lite tveksam
            till den formuleringen i sitt anförande och i reservationen. En
            närliggande och mer rimlig diskussion gäller om SVT framöver ska
            få möjlighet att sända stora evenemang som OS och fotbolls-VM.
            Jag uppfattade att Berit Högman ställde en fråga om detta. Vi
            i Folkpartiet tycker inte att det är rimligt med ett regelverk
            som innebär att SVT aldrig mer kan sända sådana arrangemang och
            evenemang.
          </note>
          <note>
            Två av oppositionspartierna har inga reservationer alls. Däremot
            har de lagt fram intressanta särskilda yttranden. De innehåller
            en hel del intressanta saker att läsa. Av dem kan man utläsa att
            i dessa partier finns diskussioner om och funderingar över hur
            medielandskapets utveckling måste mötas i den politiska sfären
            framöver. Det är bra att en sådan diskussion förs. Men i ett betänkande
            som hanterar motioner blir utskottets behandling och debatter
            styrda av motionernas innehåll. Det är lite synd. Vi behöver en
            diskussion om radions digitalisering. Vi behöver en diskussion
            om UR:s framtid och hur UR:s roll i utbildningen kan utvecklas.
            Vi behöver en diskussion om hur medierna konvergerar alltmer och
            hur privatradions situation ser ut. Om detta tror jag att vi får
            återkomma i ett senare betänkande.
          </note>
          <note>
            Jag yrkar bifall till utskottets förslag och därmed avslag på
            motionerna.
          </note>
          <note type="speaker">
            Anf. 164 MATTIAS KARLSSON (SD) replik:
          </note>
          <note>
            Herr talman! Christer Nylander tar upp det i medierna omdiskuterade
            ärendet i Danmark där man har slagit fast att public service-företagen
            ska ha i uppdrag att värna det nationella kulturarvet och även
            den kristna delen av kulturarvet. Enligt Christer Nylander är
            det här en utveckling mot en farlig styrning.
          </note>
          <note>
            Jag förstår egentligen inte varför Christer Nylander tycker att
            detta är så upprörande och konstigt. Jag förstår inte heller vad
            som är den principiella skillnaden mellan beslutet i Danmark och
            vad som står i det svenska sändningstillståndet om att beakta
            språkliga och etniska minoriteters intressen, att verka för en
            nordisk kulturgemenskap och värna det svenska språket. Jag ser
            ingen principiell skillnad mellan det som har skett i Danmark
            och det som står i det svenska sändningstillståndet.
          </note>
          <note>
            Jag skulle vilja veta om Christer Nylander, eftersom han kritiserar
            den danska situationen, vill slopa skrivningarna i sändningstillståndet
            eller om det bara handlar om att han inte vill att saker som han
            själv inte vill verka för ska finnas med under förespeglingen
            att det handlar om någon form av principiell invändning.
          </note>
          <note type="speaker">
            Anf. 165 CHRISTER NYLANDER (FP) replik:
          </note>
          <note>
            Herr talman! Situationen i Danmark och den i Sverige ser olika
            ut. Jag tror att det i Danmark fortfarande finns en statskyrka.
            Det finns det inte längre i Sverige. Diskussionen i Danmark föranleddes
            av att Danmarks radio funderade på att avskaffa gudstjänsterna
            i tv och radio, och det skapade en stor debatt. En sådan debatt
            har vi inte i Sverige.
          </note>
          <note>
            Vi är tydliga med att det finns ett kulturuppdrag för public
            service-företagen. I det kulturuppdraget finns också en uppgift
            att spegla kulturarvets utveckling och hur det ser ut i Sverige.
            Man kommer naturligtvis att finna att det kristna kulturarvet
            är en stor och viktig del av det svenska kulturarvet men inte
            det enda. Att särskilt tala om vilken del av kulturarvet som public
            service-verksamheten ska spegla tycker jag är onödigt. I ett program
            som handlar om kulturarvet blir det säkert naturligt så att det
            kristna arvet spelar en viss roll. Men det finns också andra delar
            av kulturarvet som inte är kristna och som också måste visas.
            Stoffet ska väljas efter vad som är relevant och intressant för
            programmet. Vinklingen ska väljas efter vad som är relevant och
            sant. Detta ska inte regleras av ett sändningsavtal eller en fotnot
            som säger att gudstjänster måste sändas. Jag tycker att vi kan
            hålla oss ifrån sådant.
          </note>
          <note>
            Däremot är det intressant att diskussionen förs. Det är nyttigt
            att föra en sådan diskussion, men det måste inte nödvändigtvis
            synas i ett sändningstillstånd.
          </note>
          <note type="speaker">
            Anf. 166 MATTIAS KARLSSON (SD) replik:
          </note>
          <note>
            Herr talman! Det är knappast så att det råder allmän konsensus
            i samhället om vad som är relevant. Det är väl bland annat därför
            vi har demokratiska politiska institutioner. Om Christer Nylander
            inte har någon principiell inställning mot att det kvarblir som
            det är, att det finns en viss styrning där vi från de folkvaldas
            sida pekar ut villkor som vi ställer upp för public service-företagens
            sändningstillstånd, verkar det egentligen inte finnas några skillnader
            i princip mellan oss. Då tolkar jag det som att Christer Nylander
            inte tycker att det är särskilt viktigt att vi värnar kulturarvet
            och att public service-verksamheten får det som ett uppdrag. Det
            är därför han använder så starka ord när han fördömer förslaget
            i Danmark.
          </note>
          <note type="speaker">
            Anf. 167 CHRISTER NYLANDER (FP) replik:
          </note>
          <note>
            Herr talman! Jag vet inte om jag använde så starka ord. Jag tycker
            att det är rimligt att public service diskuterar kulturarvet ur
            många synvinklar. Jag tror att man när man gör det finner att
            en hel del är inspirerat av kristendom och en hel del är inspirerat
            av någonting helt annat. En hel del kommer från tider när kristendomen
            inte ens fanns.
          </note>
          <note>
            Jag tror att det är viktigt att vi också har existentiella diskussioner
            i public service och välkomnar det det har sin roll i public service.
            Däremot tycker jag inte att vi i sändningstillstånd bör skriva
            in att man särskilt ska visa upp det kristna eller att man särskilt
            ska jobba för att upprätthålla det kristna kulturarvet. Jag tycker
            att uppdraget är något större än så.
          </note>
          <note>
            För mig handlar public service och mediepolitiken generellt om
            att vidga vyerna och göra ramarna större för människor, inte att
            krympa dem. Det är en viktig principiell skillnad mellan mig och
            Mattias Karlsson.
          </note>
          <note type="speaker">
            Anf. 168 ANNIKA QARLSSON (C):
          </note>
          <note>
            Herr talman! Jag säger bara Mumindalen, inte så mycket för Snorkfröken
            eller Lilla My och inte så mycket för att de i den serien pratar
            Sveriges finaste dialekt. Mumindalen är för mig när min pappa
            kånkade in den första färg-tv:n hemma, ställde upp den i farmors
            och farfars gamla vardagsrum och slog på den. I några år hade
            vi haft två kanaler, och nu skulle vi få färg-tv hemma. Där satt
            man framför tv:n och tittade på Mumindalen.
          </note>
          <note>
            För mig var det något alldeles speciellt, och minnet lever kvar.
            Mina barn har däremot svårt att förstå min och min generations
            fascination, och lite grann tvångsbeteende, kl. 15.00 varje julafton.
            De förstår inte riktigt vad det är för speciellt med Kalle Anka
            en gång om året, och dessutom samma och samma.
          </note>
          <note>
            Världen har förändrats. Medievärlden har förändrats tack och
            lov. Men vissa saker består även i en föränderlig värld. Centerpartiet
            värnar en stark public service med en mångfald av olika programtyper.
            Högkvalitativa samhälls- och kulturprogram har för oss en självklar
            plats i utbudet, men det gäller även sportsändningar och breda
            underhållningsprogram. När det gäller det senare kan sponsringsintäkter
            vara avgörande för att ha möjlighet att sända exempelvis fotbolls-VM.
            Det är därför viktigt att möjligheten till sponsring finns kvar.
          </note>
          <note>
            Om uppdraget för public service skulle snävas av och de enbart
            skulle tillåtas att sända smala program som andra aktörer på mediemarknaden
            inte gör skulle bredden i publiken smalna av. Färre skulle sannolikt
            ta del av utbudet, och då skulle också den folkbildningsfunktion
            som finns inbyggd i public service minska. Det är inte minst viktigt
            ur ett demokratiperspektiv att många tar del av utbudet. Den granskande
            journalistik som sker inom public service har stor betydelse för
            att belysa hur samhället fungerar, även när de granskar oss politiska
            partier. Då är det bra att många hittar till kanalerna.
          </note>
          <note>
            I Centerpartiet upplever vi att det finns en bred uppslutning
            i samhället kring idén om behovet av en av såväl politiken som
            marknaden oberoende radio och tv i allmänhetens tjänst. Många
            skiftande intressen måste tillgodoses. Programmen behöver spegla
            hela samhället och ha ett brett utbud som är tillgängligt också
            för personer med funktionshinder.
          </note>
          <note>
            En finansiering som är stabil och förutsägbar över tiden är grunden
            för en oberoende radio och tv i allmänhetens tjänst även i framtiden.
            Det är nog inte rimligt att på sikt finansiera public service
            med dagens tv-avgiftssystem. Alternativet med skattefinansiering
            har också sina komplikationer. Det finns en risk att oberoendet
            för public service undermineras om anslaget bestäms politiskt
            i den ordinarie statsbudgeten. Då kan det uppfattas som att politiken
            styr tillgången till resurser efter vad man för tillfället tycker
            om programproduktionen.
          </note>
          <note>
            Herr talman! På sikt är det inte rimligt att koppla tv-avgiften
            till hushållet när det man tittar på tv:n i kan vara antingen
            tv:n i vardagsrummet men lika gärna datorn på jobbet eller mobiltelefonen.
            I stället bör andra alternativ utredas. Ett exempel som Centerpartiet
            har tittat på är att ta ut en public service-avgift av alla skattebetalare,
            som man gör med till exempel begravningsavgiften utan några andra
            paralleller. Vi betalar då för vår gemensamma public service-produktion
            via en public service-avgift, lika för alla oberoende av inkomst
            och omöjlig att smita från.
          </note>
          <note>
            Centerpartiet anser att public service ska fortsatt ha ett brett
            programutbud och vara politiskt och kommersiellt oberoende.
          </note>
          <note>
            Med detta anförande, herr talman, har jag beskrivit Centerpartiets
            ståndpunkter när det gäller SVT i olika delar, och jag yrkar bifall
            till förslaget i kulturutskottets betänkande nr 5.
          </note>
          <note type="speaker">
            Anf. 169 BENGT BERG (V):
          </note>
          <note>
            Herr talman! Här ser ni en som är så gammal att han fanns före
            tv:n, men efter runristarnas vernissage. Men jag vet ingen fråga
            som egentligen är viktigare än den som nu handlar om public service
            inom kulturområdet. Vänsterpartiet har ett särskilt yttrande i
            detta betänkande nr 5, och jag skulle vilja prata i lite allmänna
            ordalag om det som jag ser som otroligt viktigt när det gäller
            public service.
          </note>
          <note>
            Vi lever i ett både stort och vackert land som heter Sverige.
            Vi lever både nära varandra och glest befolkade här uppe i höga
            nord. Vi delar synen på alla människors lika värde och den demokratiska
            tanken att alla ska ha likvärdiga medborgerliga rättigheter. Detta
            gäller yttrande- och tryckfriheten, rätten till information och
            delaktighet i vårt humanistiska samtal i det offentliga rummet.
          </note>
          <note>
            I allmänhetens tjänst heter på engelska Public Service. Radio
            och tv är de nedärvda kanalerna, men den nya tekniken tillhandahåller
            fortlöpande nya möjligheter att ta del av programverksamheten
            både i public service och i de privatfinansierade kanalerna.
          </note>
          <note>
            Public service har alltså uppdraget att i allmänhetens tjänst
            bedriva en programverksamhet som varje medborgare i vårt avlånga
            land har möjlighet att avnjuta tillsammans med kaffekoppen i sitt
            eget vardagsrum. Public service äger ett stort förtroende hos
            befolkningen tack vare sin höga kvalitet, sin variationsrikedom
            och förmågan att ur olika synvinklar och på ett opartiskt sätt
            skildra den verklighet som vi alla lever i.
          </note>
          <note>
            Därför vill vi i Vänsterpartiet verkligen stödja, värna om och
            utveckla detta demokratiska och kvalitetsmedvetna medium, inte
            minst ur ett gammalt, hederligt folkbildningsperspektiv.
          </note>
          <note>
            Herr talman! Jag är alltså gammal nog att som barn ha fått uppleva
            alla dessa underbara tv-teaterföreställningar som visades också
            i vårt nordvärmländska vardagsrum, med Margaretha Krook, Toivo
            Pawlo, Lena Granhagen och Jan-Olof Strandberg, för att nämna några.
            Det var högtidskvällar i svartvitt! Endast det bästa var och är
            gott nog för det svenska folket!
          </note>
          <note>
            Även om de flesta, i och utanför riksdagen, kan tala sig varma
            för public service dyker det med ojämna mellanrum ofta upp en
            försåtlig kritik som ställer allmänhetens public service mot kommersialismens
            påstådda valfrihet. För en regering som i varje läge sätter pengarna,
            vinsten och den ekonomiska tillväxten som alltings mål och mening
            är det inte så konstigt om argumenten svajar i mediedebatten.
          </note>
          <note>
            Jag ska ge några exempel på det som lite styggt kan kallas undermineringen
            av public service. Förhandsgranskningen som regeringen beslutat
            utan föregående debatt kan givetvis ses som ett förtäckt hot mot
            public service. Man hävdar att detta främst gäller tekniska och
            därmed neutrala frågor, men så enkelt är det faktiskt inte.
          </note>
          <note>
            Jag vill citera den gamle amerikanske mediegurun Marshall McLuhan
            som redan 1967 kunde konstatera: The medium is the message. Mediet
            är budskapet. Tekniken är förvisso inte neutral. Den kan användas
            för vitt skilda syften.
          </note>
          <note>
            Herr talman! Den tekniska utvecklingen går rasande fort. Det
            är mer än viktigt att vi har förmågan och viljan att se med deras
            ögon som ännu inte är födda.
          </note>
          <note>
            Debatten runt förhandsgranskningen och andra mediefrågor hamnar
            självklart i yttrandefrihetens hamn. Det förtjänar att påpekas
            att det tyvärr inte råder någon likhet inför de ekonomiska lagar
            som råder i vårt samhälle. Risken är uppenbar att till exempel
            SVT:s innovativa idéer helt enkelt kan adopteras och kanske säljas
            vidare.
          </note>
          <note>
            Vi motsätter oss att public service måste be staten om lov när
            man ska utveckla nya former för sin verksamhet. I det sändningstillstånd
            som finns mellan staten och public service ställs det redan tydliga
            krav på den så viktiga opartiskheten.
          </note>
          <note>
            Ett annat exempel på regeringens ambition att urholka public
            services framtida ekonomi och programutbud är ifrågasättandet
            av sponsring i tv. Ja, vår moderata kulturminister vill till och
            med ta bort all ekonomisk sponsring i SVT, om jag har förstått
            det hela rätt. Frågan är då om hon har de övriga allianspartierna
            med sig. Det torde knappast vara fallet.
          </note>
          <note>
            På detta sätt hoppas den så kallade valfrihetens företrädare
            kunna avleda de stora sportevenemangen från allmänhetens kanaler
            och förlägga dessa i de kommersiella, vilket också redan har skett.
            Därmed förlorar många tv-tittare runt om i landet sin självklara
            rätt att ta del av de stora mästerskapstävlingarna och andra kostsamma
            evenemang.
          </note>
          <note type="speaker">
            Anf. 170 GUSTAF HOFFSTEDT (M) replik:
          </note>
          <note>
            Fru talman! Det är intressant att höra Bengt Berg tala om behovet
            av public service befriad från kommersialism, samtidigt som Bengt
            Berg drar en lans för att släppa in sponsring i public service-televisionen.
          </note>
          <note>
            Jag skulle gärna vilja att Bengt Berg utvecklade hur man kan
            befria public service från kapitalism och kommersialism och samtidigt
            vara positiv till sponsring.
          </note>
          <note type="speaker">
            Anf. 171 BENGT BERG (V) replik:
          </note>
          <note>
            Fru talman! Då skulle jag kunna befria herr Hoffstedt från dålig
            nattsömn genom att säga att mitt stora önskemål vore att inte
            heller denna sponsring behövdes. Det är inte heller någon stor
            procent av de totala kostnaderna som kommer från sponsringspengar,
            har jag förstått av vår kulturminister. Vad jag minns kanske det
            var 67 procent.
          </note>
          <note>
            Om detta nödvändiga ont innebär att man runt om i hela landet
            kan se flera stora, viktiga och i folkintresset oumbärliga sportevenemang
            till exempel, då tummar jag på min principfasthet.
          </note>
          <note type="speaker">
            Anf. 172 GUSTAF HOFFSTEDT (M) replik:
          </note>
          <note>
            Fru talman! Jag tycker nog att Bengt Berg skulle kunna kosta
            på sig att vara mer principfast än så. Den summa det handlar om
            vad gäller den kommersiella sponsringen är ca 20 miljoner kronor
            i en total budget för public service som omsluter mer än 4 miljarder.
          </note>
          <note>
            Borde vi inte kunna ha en public service fri från kommersialism
            och kapitalism?
          </note>
          <note type="speaker">
            Anf. 173 BENGT BERG (V) replik:
          </note>
          <note>
            Fru talman! Jag sade alldeles nyss att det vore bra. Men jag
            är inte den som är ekonomidirektör på Sveriges Television och
            har inte total inblick i de siffrorna.
          </note>
          <note>
            Det avgörande i frågan är inte principen att det inte ska vara
            sponsring i allmänhetens television, utan det viktiga är att om
            det hänger på dessa sponsringsmiljoner är det desto viktigare
            att de kommer till och att programmen kan ses runt om i Sverige.
          </note>
          <note type="speaker">
            Anf. 174 ANDREAS CARLSON (KD):
          </note>
          <note>
            Fru talman! I dag, när så mycket av debattiden här i kammaren
            har riktats mot utrikespolitiken, skulle jag vilja börja med att
            vi gemensamt riktar blickarna mot det land som har varit i världsmediernas
            fokus de senaste veckorna: Egypten.
          </note>
          <note>
            Ingen här inne och ingen annan heller tror jag kan säga något
            annat än att orsaken till att Mubarak föll var de sociala mediernas
            kraft. Det var Internet, Youtube, Facebook, Twitter och allt som
            finns där som var starka politiska redskap när det handlade om
            att besegra en diktator.
          </note>
          <note>
            För en dryg vecka sedan hörde jag Israels president Shimon Peres
            jämföra de demonstrerande ungdomarnas seger över Mubarak i Egypten
            med Winston Churchills valförlust. Peres menade att Churchill
            förlorade på grund av intåget av tv, ett medium som med rörliga
            bilder visade på de skillnader som fanns i landet. Nu föll Mubarak
            när de nya medierna gjorde det möjligt för medborgare att tydligt
            se orättvisorna i Egypten och dela dessa med varandra utan att
            censuren kunde stoppa dem.
          </note>
          <note>
            Internet och sociala medier är inte bara ett politiskt redskap.
            I morse kollade jag på nyheterna på datorn via SVT Play. På vägen
            till jobbet lyssnade jag på Sveriges Radios Ekosändning i min
            mobiltelefon. Jag tar del av public service-företagens tjänster,
            men jag äger i dagsläget ingen tv.
          </note>
          <note>
            Jag är 24 år, och många unga är i samma situation som jag. Spelplanen
            för public service håller på att ritas om i grunden. Den medieverklighet
            som vi lever i förändras.
          </note>
          <note>
            Att politiken ska hålla samma takt som utvecklingen kanske är
            lite för mycket begärt. Men vi måste inse att det system som vi
            har i dag är under upplösning. Det kan vara på sin plats att fräscha
            upp minnet av hur det egentligen såg ut för 50 eller 60 år sedan,
            när det system som vi har i dag lanserades. Då fanns det enbart
            några få radiokanaler och bara en tv-kanal i ett stort mediemonopol.
          </note>
          <note>
            Den betänkandetext som vi i dag debatterar och har att ta ställning
            till innebär, om riksdagen bifaller förslaget, att vi tar ett
            steg för att reformera systemet med en föråldrad tv-avgift. Vi
            kan själva läsa i betänkandet: Utskottet anser att det finns anledning
            att diskutera olika alternativ för att finansiera radio och tv
            i allmänhetens tjänst, inte minst med anledning av den tekniska
            utvecklingen.
          </note>
          <note>
            I Kristdemokraternas motion har vi lyft fram ett par olika modeller
            som skulle kunna ersätta dagens system. Det är viktigt att vi
            är följsamma och följer utvecklingen. Men det är också viktigt
            med en bred överenskommelse.
          </note>
          <note>
            Frågorna om framtidens public service, om tv-avgiften och om
            sponsring av Sveriges Televisions sändningar kommer att tas upp
            i samband med det nya sändningstillstånd för public service-företagen
            som ska träda i kraft efter 2013. Därför ser jag det inte som
            nödvändigt att bifalla någon av de lagda motionerna, även om vissa
            av dem innehåller goda idéer, idéer som vi i Sveriges riksdag
            får ta med oss i arbetet med framtidens radio och tv.
          </note>
          <note>
            Fru talman! Kostnaderna för att kontrollera att folk betalar
            sin tv-avgift uppgår till 164 miljoner kronor om året. Det kan
            låta lite i förhållande till de 7 miljarder kronor som tas in.
            Men summan är fyra fem gånger högre än vad SVT får i sponsringsmedel
            per år. Det är mycket pengar. Här finns en möjlig rationaliseringspotential.
          </note>
          <note>
            I det här sammanhanget vill jag tydligt markera Kristdemokraternas
            ställning till frågan om sponsring i Sveriges Television. Vi tycker
            att SVT även i fortsättningen ska få sända sponsrade idrottsevenemang.
            Det gör det möjligt att stora och viktiga sändningar blir tillgängliga
            för en bred publik.
          </note>
          <note type="speaker">
            Anf. 175 BERIT HÖGMAN (S) replik:
          </note>
          <note>
            Fru talman! Jag har egentligen ingen replik, utan jag vill bara
            uttrycka vår och min uppskattning över de redogörelser som du
            har gjort för Kristdemokraternas del och som också ni andra på
            den borgerliga kanten har gjort. Ni har visat intresse för att
            ha ett brett public service framöver. Det bäddar för att vi i
            utskottet kan ha en konstruktiv diskussion om framtiden för Sveriges
            radio och tv.
          </note>
          <note>
            Jag noterar dock att Gustaf Hoffstedt fortfarande försöker få
            Vänstern med sig i något slags iver att inte gilla sponsringsspåret.
            Jag tror inte att han nådde någon framgång här i kväll. Jag tycker
            att debatten också har visat att vi är väldigt många som står
            för ett brett utbud inom public service som når svenska folket.
          </note>
          <note>
            Det var bara det jag ville säga.
          </note>
          <note type="speaker">
            Anf. 176 ANDREAS CARLSON (KD) replik:
          </note>
          <note>
            Fru talman! Jag får tacka så mycket för möjligheten att fortsätta
            tala i den här viktiga och spännande debatten. Tack, Berit!
          </note>
          <note>
            Jag vet inte om den här repliken egentligen var riktad till Gustaf
            Hoffstedt. Men jag ser fram emot arbetet inför de nya sändningstillstånden,
            som alltså ska träda i kraft efter 2013 och som även Christer
            Nylander var inne på. Det här är en fråga som behöver diskuteras
            och debatteras och funderas över mycket bredare och längre än
            vad vi har gjort här i kväll.
          </note>
          <note>
            Överläggningen var härmed avslutad.
          </note>
          <note>
            16 § Skogspolitik
          </note>
          <note>
            Föredrogs
          </note>
          <note>
            Anf. 177 HELÉN PETTERSSON i Umeå (S):
          </note>
          <note>
            Fru talman! I kväll ska vi debattera miljö- och jordbruksutskottets
            betänkande nr 13. Det är ett motionsbetänkande om skogspolitiska
            frågor. Att det är ett motionsbetänkande innebär att det behandlar
            motioner som skrevs av ledamöter i höstas och som inte behandlades
            i budgetbetänkandena. Det kan vara en förklaring till att det
            är ett antal specifika frågor som vi tar upp här och inte skogspolitiken
            i sin helhet, ifall det är någon som funderar över varför vi fokuserar
            på ett antal frågor.
          </note>
          <note>
            När man pratar om skogen väcker den olika känslor hos olika människor.
            De flesta i det här landet ser nog en bild framför sig. Man känner
            en doft eller minns en händelse när man tänker på den svenska
            skogen. Vi kan nog alla på något sätt måla upp bilden av den stora
            gammelskogen med de skyhöga granarna, med blåbärsriset och med
            myrporsen som luktar gott på myrarna.
          </note>
          <note>
            För mig, som norrlänning, är skogen helt enkelt en del av vem
            jag är. Jag tillhör dem som spenderar oerhört mycket av min fritid
            i skogen. Jag jagar. Jag röjer. Jag avverkar. Jag planterar. Jag
            vandrar. Jag plockar svamp och bär. Eller så sitter jag bara och
            tomglor, faktiskt. Precis som många andra älskar jag våra vackra
            svenska skogar och alla deras invånare.
          </note>
          <note>
            Därför, fru talman, är det viktigt att vi för en politik som
            är bra för skogen. Det är i förlängningen det som är bra även
            för oss. Skogens uppgifter är många. Som tur är består betydligt
            mer än halva vårt lands yta av skog, för vi har inte lite krav
            på vad den ska ge oss.
          </note>
          <note>
            Vi vill att den ska räcka till oerhört mycket. Vi vill dessutom
            helst öka produktionstakten för att den ska kunna räcka till ännu
            mer. Skogen ska fungera som kolsänka för att förbättra vårt klimat.
            Den ska skapa bioenergiprodukter. Den ska ge oss virke och ved,
            för att inte tala om fibrer till nya spännande material, som vi
            nästan inte ens kan föreställa oss. Den ska ge pappersmassa. Den
            ska vara en plats för rekreation och fritid, för turismen och
            för upplevelseindustrin. Dessutom ska den biologiska mångfalden
            bevaras och förstärkas, och alla våra arter ska kunna finnas kvar
            i naturen.
          </note>
          <note>
            Därför finns det inom skogspolitiken två mål som är jämbördiga.
            Det är målet om produktion och målet om miljö. De två målen är
            inte alltid helt lätta att balansera mot varandra, men det är
            helt nödvändigt att vi klarar av det, och för det har vi alla
            ett delat ansvar.
          </note>
          <note>
            Om man sköter sina kort rätt behöver de här två målen inte heller
            stå i motsättning till varandra. Det kan faktiskt till och med
            vara så att de kan vara varandras förutsättningar.
          </note>
          <note>
            För oss socialdemokrater är det självklart att vi ska hålla fast
            vid de höga ambitionerna när det gäller både produktion och miljö.
            För att nå dit krävs en kunnig regering, och det krävs kunniga
            och engagerade markägare. Många privata markägare gör redan i
            dag stora insatser för skogsvården. En del tar till och med långt
            större ansvar än vad lagen egentligen kräver. Men det gäller tyvärr
            inte alla skogsbrukare.
          </note>
          <note>
            Det är helt avgörande för framtida generationer att vi klarar
            av att skapa ett långsiktigt hållbart skogsbruk. Då krävs en hel
            del. Det minsta man då kan begära är att hela skogsbruket lever
            upp till de bestämmelser som finns i skogsvårdslagen. Annars kommer
            inte balansen mellan miljö och produktion att kunna upprätthållas.
            Det ger också en snedvriden konkurrens när en del gör allt för
            att följa lagen och en del helt enkelt bara struntar i den. Enligt
            Skogsvårdsstyrelsen är det en fjärdedel av de avverkade områdena
            som inte klarar av att leva upp till dagens krav på miljöhänsyn.
            Det är inte okej. Det är fruktansvärt mycket en fjärdedel.
          </note>
          <note>
            Det är inte första gången det påpekas, och vi socialdemokrater
            tillsammans med Vänsterpartiet och Miljöpartiet tycker att det
            måste åtgärdas. Vi tycker att det är dags att börja införa sanktionsavgifter
            för att komma till rätta med problemen. Och vi vill gärna ha en
            förklaring från de borgerliga partiernas företrädare till varför
            man inte tycker att det är dags att ta tag i de här problemen.
          </note>
          <note>
            Fru talman! Problemen med avskogning i världen är en fråga som
            är för stor för att någon ska kunna blunda för den. För perioden
            20002010 har ungefär 13 miljoner hektar det är oerhörda landytor
            omvandlats från skog till annan användning, jordbruk, till exempel.
            En del har förlorats av naturliga orsaker genom stora skogsbränder
            och naturkatastrofer. Det är i och för sig en minskning av avskogningstakten,
            men minskningen går alldeles för långsamt. Så länge man inte tar
            krafttag mot den illegala avverkningen har vi inte en chans att
            komma till rätta med den enorma avskogning som sker varje år.
          </note>
          <note>
            Det sker en stor illegal import av timmer till EU varje år. Det
            säger sig självt att det är ohållbart. Vi socialdemokrater vill,
            tillsammans med V och MP, sätta stopp för det med en tydligare
            och bindande lagstiftning.
          </note>
          <note>
            Fru talman! Skogsindustrin står för 12 procent av Sveriges varuexport.
            Det skapar väldigt många arbetstillfällen i vårt land, både direkt
            och indirekt. Vi har inte råd att misslyckas med vår skogspolitik.
            Konsekvenserna skulle bli alldeles för stora, både ekonomiskt
            och biologiskt. Därför, fru talman, yrkar jag bifall till reservation
            nr 3.
          </note>
          <note type="speaker">
            Anf. 178 ÅSA ROMSON (MP):
          </note>
          <note>
            Fru talman! Sverige är ett skogsland. Skogen betyder oerhört
            mycket för oss som bor här. Det handlar så klart om timmer, bränsle
            och papper. Men skogen är också själva huset för den biologiska
            mångfalden i vårt land. Det gäller viltet vi jagar, bären vi plockar,
            fågeln som vi skådar och luften som vi andas, i djupskogen och
            myren, i boklunden och vid åkerkanten, också i skogsdungen runt
            hörnet där vi bor. Där finns skogen. Och jag tror att skogen finns
            i hjärtat hos de flesta som bor här i landet. För både oss stadsbor
            och landsbygdsbor har skogen en stor betydelse i praktiken och
            för vårt mentala välbefinnande.
          </note>
          <note>
            Som stigfinnare och som utövare av skogssporten orientering har
            jag sett många olika skogar i Sverige. Även om man på kartan räknar
            Sverige till det boreala bältet i världen måste man väl säga att
            vi också har en mångfald i skogen och att det är väldigt bra.
          </note>
          <note>
            Men, fru talman, skogspolitiken borde vara lika mycket omdebatterad
            i den här kammaren som finanspolitiken just därför att den har
            de här värdena och den här basen, både för svensk ekonomi och
            för svenskt välbefinnande. Det är en viktig del av vårt kapital,
            och det är en viktig del av våra barns framtid i det här landet.
          </note>
          <note>
            Tyvärr har vi de senaste åren med en borgerlig regering fått
            se en väldigt snäv syn på skogens tjänster. Produktionsmålet är
            nu i praktiken överordnat målet om skogens miljönytta. Förra mandatperioden
            stärktes incitamenten för kortsiktig produktionsnytta för skogen,
            medan skyddet för en långsiktig miljönytta sköts på framtiden
            och ett evigt miljömålsberedande som regeringen nu pysslar med.
          </note>
          <note>
            Miljöpartiet anser att miljönyttan i dag är eftersatt i skogspolitiken
            vilket vi påtalat i en motion med flera att-satser som vi behandlar
            här i kväll men som utskottets majoritet har beslutat att avslå.
          </note>
          <note>
            Vi ser hur brukningsmetoderna i skogsbruket inte når upp till
            moderna miljökrav som man i dag skulle ställa på en sådan omfattande
            industri, får man väl ändå kalla det. När det gäller skogsbrukets
            påverkan på miljön, vilken är stor, ställer vi i dag inte alls
            samma krav som vi gör inom andra sektorer.
          </note>
          <note>
            Det storskaliga kalhyggesskogsbruket fortsätter att skövla värdefulla
            naturmiljöer i Sveriges land. Förvaltningsmetoder som starkare
            väger in biologisk mångfald som rekreation och andra ekosystemtjänster
            är fortfarande ovanliga i Sverige. Det här menar jag är starkt
            eftersatt. Det är en skogspolitik som snarare blickar bakåt mot
            60- och 70-talet, inte framåt mot ett framtida miljövänliga och
            förvaltande skogsbruk, där vi kan se att vi ska ha ut mycket mer
            än timmer, bränsle och papper ur Sveriges skogar.
          </note>
          <note>
            Hyggesfria metoder blir med regeringens skogspolitik till och
            med stoppade av skogsvårdslagens regler. Att maximera uttaget
            av timmer är linjen i svenskt skogsbruk på samma sätt som att
            maximera avkastningen är linjen vid vilken plantage i Västindien
            som helst. Vi får en monokultur i det svenska skogslandskapet,
            och det, fru talman, är inget annat än ett stort bekymmer för
            en framtid där vi behöver allt annat än en monokultur. Vi behöver
            en heterokultur, en mångfald i skogen för att dess värden ska
            överleva för våra barn i framtiden.
          </note>
          <note>
            Miljöpartiet vill vända denna linje. Vi vill ha en framtidsinriktad
            skogspolitik. Vi vill att man sätter upp långsiktiga mål och ser
            att uttaget av timmer bara är en av flera viktiga tjänster. Vi
            pekar i vår motion på att utvecklingen av hyggesfria metoder kan
            vara ett sätt, men även det avslås av utskottets majoritet.
          </note>
          <note>
            Fru talman! Den här motionen och förslagen som Miljöpartiet lägger
            fram när det gäller skogspolitiken tar också upp den viktiga aspekten
            av att vi i dag skyddar skog för den biologiska mångfalden. Det
            gör vi i särskilda områden i särskilda reservat. Takten och målen
            för skydd av skogen har vi tidigare haft i miljömålssystemet.
            Det fanns ett delmål om 400 000 hektar till 2010, och vi kan debattera
            här i kammaren huruvida det uppfylldes eller inte vi har lite
            olika sätt att räkna.
          </note>
          <note>
            Men, fru talman, det som är viktigt här i kväll är att få höra
            av regeringspartiernas företrädare vad de anser att målet är just
            nu. Nu är nämligen miljömålssystemet i ett limbo, där ni tycker
            att delmålet för 2010 är uppfyllt. Hur som helst är det 2011 nu,
            och i dag finns inget nytt mål. Det finns inget etappmål. Det
            finns inget delmål. Det finns i bästa fall en strategi för att
            räkna fram nya förslag.
          </note>
          <note>
            Fru talman! Det fanns dock ett förslag från Miljömålsrådet redan
            från tidigare år. Miljöpartiet undrar varför man inte tar det
            som underlag för nya målsättningar. Det vi ser hända i länsstyrelserna
            och från skogsmyndigheten är att det i de län där man har uppfyllt
            sina mål på det regionala planet inte finns några nya pengar till
            att skydda värdefulla naturområden i skogen. Man får inte mer
            pengar, för det finns inget nytt mål att jobba mot. Det är resultat
            av majoritetens miljömålspolitik, och, fru talman, det är inget
            annat än att sätta upp hinder och stopp och att rasera en tidigare
            viktig utbyggd infrastruktur på det miljöpolitiska området.
          </note>
          <note>
            Avslutningsvis vill jag också prata om de viktiga hänsyn som
            finns och som också Helén Pettersson tog upp om att vi när det
            gäller avverkningar av skog inte ens når upp till minimikravet
            i den skogsvårdslag vi har. En fjärdedel, har man rapporterat
            tidigare, uppfyller inte kravet. Vi ser nya siffror från förra
            året som säger att det handlade om nästan en tredjedel av avverkningarna.
          </note>
          <note>
            Trots det sitter utskottsmajoriteten och anser att den inslagna
            vägen att bara ha frivillighet i det här systemet är bra och räcker
            till. Men de föreslår inga åtgärder för att komma till rätta med
            de dåliga resultaten, det vill säga att man inte uppfyller minimikraven.
            Man säger att det är svårt att precisera minimikraven på ett sådant
            sätt att det blir rättssäkert, men, fru talman, jag skulle vilja
            fråga: Vilken miljöpåverkande verksamhet i Sverige skulle inte
            få krav på sig att rätta in sig i ledet när man uppvisar dåliga
            resultat som innebär att man bryter mot minimireglerna i en så
            stor andel av fallen som en fjärdedel eller till och med en tredjedel
            som 2010?
          </note>
          <note>
            I valrörelsen uppmärksammade jag att det fanns borgerliga partier
            som faktiskt svarade ja på frågan från Naturskyddsföreningen,
            när de frågade om man ville införa sanktionsavgifter. Jag noterar
            dock att utskottets majoritet fortsätter att avslå ett förslag
            om att ens upprätthålla det minimikrav som finns i skogsvårdslagens
            regler.
          </note>
          <note>
            Fru talman! Miljöpartiet står naturligtvis bakom samtliga reservationer
            i betänkandet, men för tids vinnande yrkar jag bifall enbart till
            reservation 2, Hyggesfritt skogsbruk.
          </note>
          <note>
            I detta anförande instämde Stina Bergström (MP).
          </note>
          <note type="speaker">
            Anf. 179 JENS HOLM (V):
          </note>
          <note>
            Fru talman! Alla som någon gång har flugit över vårt stora land
            drar den uppenbara slutsatsen att här finns det mycket skog. Ungefär
            två tredjedelar av Sveriges yta är täckt av skog. Det gillar jag.
            Det möjliggör för djuren att leva fritt i naturen, och det öppnar
            också för spännande upplevelser för oss människor. På höstkanten
            njuter vi av bär och svamp. När det blir vinter åker vi skidor
            eller kanske bygger en snögrotta med våra barn, bara för att ta
            två exempel. Det är förstås något att värna om.
          </note>
          <note>
            Men lika glad som jag blir över att se en levande skog blir jag
            bedrövad av att se en illa skött skog kalhyggen och områden där
            man gått ansvarslöst fram, där man bara varit ute efter att så
            snabbt som möjligt forsla i väg så mycket timmer man bara kan.
          </note>
          <note>
            Som det har konstaterats tidigare har Skogsvårdsstyrelsens inventering
            kommit fram till att ungefär en fjärdedel av alla avverkningar
            inte lever upp till lagens krav. För privata skogsägare är andelen
            underkända avverkningar faktiskt över 30 procent.
          </note>
          <note>
            Miljökvalitetsmålet Levande skogar kommer, som det har konstaterats
            tidigare, knappast att uppnås till 2020. Ett av skälen till det
            är att stora arealer av värdefull skog fortfarande avverkas i
            Sverige. Det är oacceptabelt.
          </note>
          <note>
            Men det går att komma till rätta med det här. Det finns motioner
            från De rödgröna, särskilt från Vänsterpartiet och Miljöpartiet.
            Vi kräver exempelvis en skärpning av skogsvårdslagen, där en ekologiskt
            hållbar utveckling överordnas produktionsmålet. Vi vill skydda
            mer skog. Den som bryter mot skogsvårdslagen ska drabbas av sanktionsavgifter.
            Överlag måste vi hitta mer ansvarsfulla sätt att bruka skogen,
            till exempel genom ett hyggesfritt skogsbruk.
          </note>
          <note>
            Det behövs också mer resurser för att skydda skogen, och därför
            tycker jag att Vänsterpartiets och Miljöpartiets förslag om en
            naturvårdsavgift är så viktigt. Då inför vi en avgift på det timmer
            som avverkas, och då får vi också resurser till att skydda skog
            och bedriva ett mer ansvarsfullt skogsbruk än i dag.
          </note>
          <note>
            Skövlingen av de tropiska skogarna fortsätter med oförminskad
            styrka. Precis som Helén Pettersson konstaterade handlar det om
            13 miljoner hektar skogsmark per år som huggs ned. Det är ungefär
            en fotbollsplan varannan sekund. Detta sker trots att det finns
            internationella avtal för hur skog ska huggas ned. Det första
            internationella timmeravtalet kom redan för drygt 20 år sedan.
            Nu regleras både Sverige, EU och de flesta andra länder i världen
            av International Tropical Timber Agreement, vilket trädde i kraft
            2006.
          </note>
          <note>
            EU importerar mängder av timmer och trävaror. Detta sätter förstås
            en enorm press på världens skogar och plantager. Det påverkar
            också klimatet på ett destruktivt sätt. Den internationella avskogningen
            bidrar till ungefär en femtedel av världens totala utsläpp av
            växthusgaser.
          </note>
          <note>
            Hälften av all avverkning i Amazonas, Kongo och Sydostasien sker
            fortfarande på ett olagligt sätt. Därför tycker jag att vår reservation
            nr 7, som jag nu vill yrka bifall till, är så viktig. Vi rödgröna
            vill ha en skarpare bestämmelse mot import av illegalt timmer.
          </note>
          <note>
            Jag tycker att det är synd att de borgerliga partierna inte kan
            stödja oss i detta krav. Visserligen är det så att en förordning
            på EU-nivå kommer att träda i kraft 2013. Den kommer att delvis
            röra illegalt timmer. Det är förstås välkommet, men denna förordning
            har vissa fundamentala brister.
          </note>
          <note>
            Den bygger till exempel på frivilliga överenskommelser med skogsproducerande
            länder. De länder som inte ville vara med kan alltså stå utanför
            och fortsätta exportera illegalt timmer. Definitionen av vad som
            egentligen är illegalt timmer görs dessutom av de länder som EU
            köper sitt timmer från. Det innebär att det kommer att vara öppet
            för godtycke och en urvattning av denna reglering.
          </note>
          <note>
            Det är därför vi rödgröna vill ha en skarpare lagstiftning. Vi
            tycker att det vore bra om Sverige så fort som möjligt kunde införa
            det. Det vore bra för Sverige, men vi tror också att det vore
            bra för EU och hela världen. Då kan vi nämligen visa hur en mycket
            bättre lag mot illegalt timmer ser ut.
          </note>
          <note>
            Allt sker förstås inte via förbud. För att förhindra importen
            av illegalt timmer borde vi också kunna skärpa våra egna bestämmelser
            kring offentlig upphandling. Vi borde ha en förbättrad märkning
            av produkter så att det blir lättare för människor att kontrollera
            vilka trävaror som har tagits fram på ett sjyst sätt. Framför
            allt borde Sverige och EU stödja länderna i syd i kampen mot illegal
            avverkning. Vi ska stödja dem rent ekonomiskt, och vi borde också
            stödja dem med kunskap och ny teknik.
          </note>
          <note>
            Avslutningsvis skulle jag vilja ta upp en annan dimension av
            skogsavverkning och skogsskövling, nämligen köttindustrin. En
            stor del av världens skogar huggs ned som en konsekvens av att
            man ska bereda mark för betande djur eller producera foder till
            dessa djur. Köttproduktionen är till exempel den främsta orsaken
            till skövlingen av Amazonas.
          </note>
          <note>
            Vad gäller fodret importerar till exempel EU-länderna varje år
            ungefär 35 miljoner ton sojabönor från Sydamerika. För Sverige
            handlar det om ungefär 300 000 ton sojabönor. Nästan allt detta
            blir djurfoder.
          </note>
          <note>
            Bönorna har odlats på arealer där det tidigare stod skog eller
            där det fanns en annan väldigt skyddsvärd mark. Om man skulle
            förlägga arealen för de 35 miljonerna ton soja som kommer till
            hela EU skulle det motsvara ungefär 20 procent av hela EU:s åkerareal.
            Det är alltså enorma skuggarealer som vår konsumtion av kött leder
            till.
          </note>
          <note>
            Det är kanske därför tidigare ordföranden för FN:s klimatpanel,
            Rajendra Pachauri, har uppmanat världen att minska sin köttkonsumtion.
            Det har han förstås helt rätt i. En minskad köttkonsumtion borde
            vara en självklar del i ett internationellt skogsvårdsarbete.
            Det är ett av skälen till att Vänsterpartiet har motionerat om
            åtgärder för en minskad köttkonsumtion. Jag hoppas på stöd för
            den motionen när vi röstar om den om några veckor i denna kammare.
          </note>
          <note type="speaker">
            Anf. 180 JOHAN HULTBERG (M):
          </note>
          <note>
            Fru talman! Låt mig börja med att yrka bifall till utskottets
            förslag och således också avslag på motionerna i betänkandet.
          </note>
          <note>
            Betänkandet och den debatt vi nu för här i kammaren rör det gröna
            guldet, alltså skogen. Debatten kan sägas handla om halva Sverige,
            för drygt hälften av Sveriges landyta täcks av skog. Samtidigt
            handlar debatten naturligtvis om hela Sverige. Få saker berör
            nämligen så mycket som just skogar.
          </note>
          <note>
            Tillväxten i skogen har varit drivande för tillväxten i den svenska
            ekonomin, men samtidigt har skogen så många fler värden än bara
            det ekonomiska. Skogen ger möjlighet till jakt och friluftsliv,
            är betydelsefull ur ett klimatperspektiv och fundamental för den
            biologiska mångfalden. Därför syftar Alliansens skogspolitik till
            att vårda och utveckla skogens alla värden så att kommande generationer,
            precis som dagens, kan nyttja den fantastiska resurs som skogen
            är. Vi ska, precis som landsbygdsministern brukar upprepa, bruka
            utan att förbruka.
          </note>
          <note>
            Något vi svenskar älskar att tala om och ofta känner stor stolthet
            över, särskilt när vi är utomlands, är den svenska modellen. När
            vi talar om den svenska modellen brukar vi vanligtvis syfta på
            hur vi har valt att organisera vår svenska arbetsmarknad, men
            även i skogen finns den svenska modellen.
          </note>
          <note>
            Modellen handlar om att ta vara på skogens olika värden genom
            att balansera skogspolitikens två jämställda mål. Det är produktionsmålet,
            som innebär att skogen och skogsmarken ska nyttjas effektivt för
            att ge en inte bara god utan också uthållig avkastning. Det är
            också miljömålet, som bland annat innebär att skogsmarkens naturgivna
            produktionsförmåga ska bevaras och den biologiska mångfalden och
            genetiska variationen säkras samt att skogens kulturmiljövärden
            och dess estetiska och sociala värden värnas.
          </note>
          <note>
            När den svenska skogspolitiken kraftigt reformerades i början
            av 90-talet, under den borgerliga regeringens tid, lyftes miljöfrågorna
            i skogsbruket fram på ett tydligare sätt genom fastställandet
            av de två tidigare nämnda målen. Reformeringen skedde utifrån
            insikten att en mycket stor del av den svenska biologiska mångfalden
            finns just i skogen.
          </note>
          <note>
            Genom 1993 års skogspolitiska beslut lades grunden för dagens
            skogspolitik och för dagens debatt. Dagens debatt handlar nämligen
            i mångt och mycket om hur vi ska balansera och kombinera skogspolitikens
            två övergripande mål.
          </note>
          <note>
            Fru talman! Skogspolitikens inriktning från 1993 ligger till
            stora delar fast, men samtidigt har mycket av politiken förändrats,
            utvecklats och kompletterats. Inte minst är det miljöfrågorna
            som glädjande nog har tagits på större allvar och styrt utvecklingen
            av skogspolitiken.
          </note>
          <note>
            Beslutet från 1993 att fastställa och jämställa produktionsmålet
            och miljömålet förpliktar, och under Alliansens tid i regeringsställning
            har en lång rad av initiativ tagits inte bara för att höja ambitionsnivån
            för skogspolitiken utan för att inte minst nå de mål som vi politiskt
            har formulerat.
          </note>
          <note>
            Alliansen har bland annat nått mycket goda resultat när det gäller
            att ge långsiktigt skydd åt skogsmark. Genom en höjning av anslaget
            för biologisk mångfald, genom frivilliga avsättningar och genom
            långsiktigt skydd genom staten, nås delmålet om långsiktigt skydd
            av skogsmark. Alliansen når målet utan att köra över privata markägare,
            och det är tack vare att vi använder de verktyg som statens olika
            markägare utgör på ett smart sätt.
          </note>
          <note>
            Diskussionen om skydd av värdefull skog får dock inte inskränkas
            till att bli en debatt om antal hektar. Debatten och arbetet måste
            också handla om hur vi ska vårda och sköta våra skyddade skogar
            men framför allt om hur Sverige kan nå ett än mer hållbart skogsbruk
            totalt sett.
          </note>
          <note>
            För att nå en högre måluppfyllelse när det gäller hållbart skogsbruk
            har regeringen gett Skogsstyrelsen och Naturvårdsverket i uppdrag
            att utarbeta en kunskapsplattform om vad som krävs för att nå
            en högre måluppfyllelse. Myndigheterna kommer den 31 mars i år
            att redovisa uppdraget, som kommer att innehålla beskrivningar
            av möjliga orsaker till de brister som finns. Det viktigaste av
            allt är dock förslag till åtgärder för nå en högre måluppfyllelse.
          </note>
          <note>
            Oppositionen är otålig och anstränger sig för att svartmåla Alliansens
            politik. Det ligger väl någonstans i oppositionens uppdrag. Låt
            mig dock påminna om de enorma framsteg som gjorts sedan 2006 och
            det omfattande arbete som pågår för att bland annat nå miljökvalitetsmålet
            om levande skogar till år 2020 samt utveckla det svenska skogsbruket
            ur såväl ett miljö- som produktionsperspektiv.
          </note>
          <note>
            Oppositionen, eller i alla fall Vänstern och Miljöpartiet, tycks
            ha en enorm misstro mot Sveriges 330 000 skogsägare och tycks
            också, dess värre, föga intresserade av att minska det administrativa
            krånglet eller skogsbrukets kostnader. Några av de förslag som
            lyfts fram i motionerna finner jag direkt kontraproduktiva för
            utvecklingen av det svenska skogsbruket. Jag är övertygad om att
            skogspolitiken alltjämt måste bygga på tillit och på frihet under
            ansvar för skogsägarna.
          </note>
          <note>
            Att vissa mål och föreskrifter inte efterlevs fullt ut är naturligtvis
            helt oacceptabelt, men jag tror inte att det beror på att skogsägarna
            saknar vilja. Jag tror snarare att det beror på en bristande kunskap
            ibland, en bristande handledning och styrning från myndigheternas
            sida ibland och inte minst på det faktum att skogsbruk är en långsiktig
            verksamhet.
          </note>
          <note>
            Förändringar sker inte över en natt, och resultaten av våra beslut
            här i riksdagen kan omöjligt levereras per omgående.
          </note>
          <note>
            Bra förutsättningar för det svenska skogsbruket att utvecklas
            och klara den internationella konkurrensen skapas inte genom införandet
            av nya avgifter eller, än värre, genom införandet av kilometerskatt.
          </note>
          <note>
            En bättre väg är till exempel att utforma en strategi för hur
            miljöhänsyn kan förbättras inom skogsbruket genom bland annat
            mer och bättre rådgivning. Just detta har Skogsstyrelsen gjort,
            och nu bedriver Skogsstyrelsen ett annat projekt för att ta fram
            enkla och tydliga regler för efterlevnaden av skogslagens 13 §.
            De nya förslagen till föreskrifter och allmänna råd ska beslutas
            av Skogsstyrelsens styrelse senare i vår.
          </note>
          <note>
            Sverige ska ha ett världsledande och konkurrenskraftigt skogsbruk.
            Skogsbruket utvecklas bäst genom samarbete. Därför har regeringen
            initierat en dialog om ett hållbart brukande som involverar en
            rad intressenter, såsom naturvårdsorganisationer, skogsägarföreningar
            och forskarsamhället. Apropå forskning är regeringens satsning
            på skogsträdförädling värd att lyfta fram. Alliansen har, som
            jag i mitt anförande försökt visa, genomfört en lång rad åtgärder
            som varit positiva för skogen och som stärkt svensk konkurrenskraft.
          </note>
          <note>
            Avslutningsvis, fru talman, måste jag ställa frågan: Vilka förslag
            har oppositionen för att stärka svensk skogsnärings konkurrenskraft?
          </note>
          <note type="speaker">
            Anf. 181 ÅSA ROMSON (MP) replik:
          </note>
          <note>
            Fru talman! Det var intressant att lyssna på Johan Hultberg och
            ta del av Moderaternas syn på skogspolitiken. Det sista som nämndes
            var väl symtomatiskt man vill få skogspolitiken att enbart handla
            om konkurrenskraften och uttaget av varor för export, de traditionella
            varorna timmer, bränsle och papper.
          </note>
          <note>
            Det som Miljöpartiet har lyft fram i sin motion om skogspolitiken
            är att vi måste se till flera värden, just de värden som du inledningsvis
            tog upp och där du tyckte att miljövärdena var tillräckligt tillgodosedda
            med den politik som förs. I den proposition om att stärka produktionsinriktningen
            som lades fram under förra mandatperioden sade man att när det
            gäller att balansera det här med moderna krav från miljösynpunkt
            återkommer man i en proposition om miljömålen. Det man återkom
            med i propositionen om miljömålen var en förlängning, en fördröjning
            och en förhalning av alla målsättningar som gäller efter 2010.
          </note>
          <note>
            Jag skulle vilja fråga dig, Johan: Vilket mål jobbar Skogsstyrelsen
            och länsstyrelserna mot när det gäller att skydda arealer av skog
            som är värdefulla ur skogssynvinkel efter 2010? Vilket mål jobbar
            de mot?
          </note>
          <note type="speaker">
            Anf. 182 JOHAN HULTBERG (M) replik:
          </note>
          <note>
            Fru talman! Låt mig att börja konstatera att Alliansen har lyckats
            med det som den regering som Åsa Romsons parti stödde inte lyckades
            med, nämligen att nå målet om skydd av värdefull skog.
          </note>
          <note>
            För mig är det absolut viktigaste och övergripande målet att
            vi inte bara skyddar några enstaka områden, eller för den delen
            stora arealer, utan totalt sett når ett hållbart skogsbruk. Därför
            fokuserar Alliansen företrädesvis på det. Jag vill se att alla
            skogsägare tar ett miljöansvar. Jag vill inte bara se ett Sverige
            där vi har vissa arealer som vi har skyddat, utan jag vill ha
            ett miljöanpassat skogsbruk som tar ett stort miljöansvar i hela
            Sverige.
          </note>
          <note>
            I mitt anförande har jag försökt redovisa, och det finns även
            i betänkandet, en rad åtgärder för att stärka miljöarbetet. Skogsstyrelsen
            har på olika sätt skärpt arbetet när det gäller till exempel att
            stimulera hyggesfritt skogsbruk, som Miljöpartiet lyfter fram
            i sin motion. Man har tagit fram en policy och på olika sätt understöder
            det arbetet. Det tycker jag är bra och viktigt.
          </note>
          <note>
            Jag noterar att Åsa Romson väljer att inte svara på min fråga
            om hur oppositionen vill stärka den svenska skogsnäringens konkurrenskraft.
            Det är också ganska symtomatiskt. Jag tror nämligen att för att
            vi ska få ett hållbart skogsbruk krävs det att vi skapar förutsättningar
            för företagen att utvecklas, att vi skapar förutsättningar för
            en framtidstro så att fler vill söka sig till skogen. Det tror
            jag att man gör bäst genom att lita på skogsägarna. Sedan är jag
            inte naiv och tror att alla skogsägare sköter sig i alla delar.
            Men vi har presenterat åtgärder för hur vi ska nå en högre måluppfyllelse,
            och den utvecklingen kommer jag att följa noggrant. Naturligtvis
            är Alliansen och regeringen beredda att återkomma med ytterligare
            åtgärder.
          </note>
          <note type="speaker">
            Anf. 183 ÅSA ROMSON (MP) replik:
          </note>
          <note>
            Fru talman! Vi är överens om att målet om levande skogar inte
            är nått. Så långt har vi inte kommit.
          </note>
          <note>
            Jag hör på dig att du inte tycker att det är något stort bekymmer
            att det inte finns något nytt arealmål när det gäller skyddet
            av de värdefulla skogskärnorna. Men du borde vara lite mer bekymrad
            över att vi har så dåligt resultat när det gäller att ens uppfylla
            minimikraven i skogsvårdslagen. Minimikraven enligt den svenska
            modellen, som du kallar den för, i skogshänseende gäller frihet
            under ansvar. Jag undrar var ansvaret ligger. I dag är det mest
            frihet. Skulle vi ha diskuterat skolpolitik skulle du ha dömt
            ut mig för flumpolitik om jag hade kommit med den typ av regler
            som ni företräder när det gäller en del av skogsavverkningarna
            i Sverige. Vi har inte en tillräcklig styrning för att skydda
            den miljönytta i skogen som svenska folket eftersträvar.
          </note>
          <note>
            När det gäller konkurrenskraften hos det svenska skogsbruket
            pekar du återigen enbart på den aspekten att man ska plocka ut
            timmer och papper ur skogen. Jag tycker att Sverige är ett lite
            mer förädlat land än så. Vi har många tjänster som vi kan utnyttja
            i skogen, inte minst är turismen och landsbygdsutvecklingen på
            lokal nivå oerhört viktiga. Där vet du precis som jag att traktkalhyggena
            är ett stort gissel. Det är svårt att få ihop det med en landsbygdsutveckling
            där man är beroende av att skogen står kvar, att det alltid finns
            några träd kvar, att man inte kommer ut på de öppna ökenområden
            som vi har i skogslandskapet.
          </note>
          <note>
            För att vi ska få konkurrenskraft hos även den skogsbrukare som
            tar ut skog, för det ska vi naturligtvis göra, tror jag inte att
            vägen för Sverige är att vi ska devalvera miljöarbetet, precis
            lika lite som vägen ut för konkurrenskraften för det svenska jordbruket
            är att börja konkurrera med så låga miljökrav som möjligt. Titta
            på svenska konsumenter, titta på upplysta konsumenter, titta på
            vad vårt skogsbruk skulle kunna erbjuda för mervärde! Det mervärdet
            ligger inte i att konkurrera med illegalt avverkade timmer från
            andra länder. Jag noterade att du inte svarade på reservationen
            om det, som Miljöpartiet för övrigt stöder.
          </note>
          <note type="speaker">
            Anf. 184 JOHAN HULTBERG (M) replik:
          </note>
          <note>
            Fru talman! Allt kan man inte täcka in i ett replikskifte på
            två minuter, och den här debatten är alldeles för viktig för att
            bara skötas i ett replikskifte.
          </note>
          <note>
            Låt mig börja där Åsa Romson slutar när hon talar om konsumentmakt.
            Jag tycker att det är otroligt glädjande att kunna konstatera
            att en stor del av det svenska skogsbruket är certifierat, att
            skogsägare själva vill ta ett större miljöansvar än vad lagen
            kräver. Låt oss också konstatera att efterfrågan på certifierade
            produkter ökar. Det är ett sätt att utan lagens pekpinnar driva
            fram en positiv miljöutveckling. Det tycker jag är välkommet och
            viktigt.
          </note>
          <note>
            Låt mig vidare konstatera att skogspolitiken bygger på delat
            ansvar. Markägarna, de privata skogsägarna och företagen har sitt
            ansvar. Vi som politiker och staten har vårt. Där tror jag att
            vi från den offentliga sidan har brustit i vårt ansvar. Därför
            är det viktigt att staten tydliggör vilka regler som gäller och
            ger en tydligare vägledning. Det är, som jag lyfter upp i mitt
            anförande, precis det staten på olika sätt genom Skogsstyrelsen
            nu gör.
          </note>
          <note>
            Åsa Romson ser alla problem och brister i det svenska skogsbruket
            men lyfter tyvärr aldrig fram de goda exemplen. I mitt län, skogslänet
            Kronoberg, sker otroligt mycket gott. Sveaskog till exempel, som
            är en statlig aktör och som har ett särskilt ansvar att leda utvecklingen,
            använder elhybridskotare som tillverkas i Örnsköldsvik och som
            minskar koldioxidutsläppen och bränsleutsläppen. Sveaskogs dotterbolag,
            Svenska skogsplantor, har utvecklat en ny planttyp som är giftfri.
            Det är ett steg mot att nå vår vision om ett giftfritt skogsbruk.
          </note>
          <note>
            Det är några exempel på privata initiativ som tas utan statliga
            pekpinnar och lagliga krav. Mycket gott sker, mycket gott görs,
            och vi lär få återkomma till den här debatten. Tack, Åsa!
          </note>
          <note type="speaker">
            Anf. 185 ANITA BRODÉN (FP):
          </note>
          <note>
            Fru talman! Jag skulle inledningsvis vilja, innan jag kommer
            in på skydd, metoder och skötselplaner, lyfta fram vad skogen
            har för betydelse nationalekonomiskt och för Sveriges välfärd.
            För Sveriges del svarade skogen 2010 rent nationalekonomiskt för
            ett exportvärde på 128 miljarder kronor och sysselsatte direkt
            70 000 personer. 85 000 personer är anställda i skogsnäringen,
            och hela 200 000 personer har arbete som leverantörer eller underleverantörer.
          </note>
          <note>
            Sverige är världsledande vad gäller export, nummer två i världen
            vad gäller massa, papper och trävaror. Vi har högteknologi och
            nästan 350 000 skogsägare som till allra största delen i generationer
            har vårdat sina skogar.
          </note>
          <note>
            Den andra otroligt viktiga betydelsen som skogen har är att 70
            procent av den biologiska mångfalden ryms i våra skogar. Det är
            en rik flora och fauna som är förutsättningen för livet självt.
            Och att ha ett värde i sig själv och för sin egen skull är också
            en viktig dimension som vi får ta med i den här debatten.
          </note>
          <note>
            Kol lagras i skogarnas biomassa, i trädens stammar, gren- och
            lövverk, i rötterna och jordmånen. Nettoupptaget kol är i vårt
            land årligen 25 miljoner ton. Inom parentes kan det jämföras med
            utsläppen från svenska transporter som är 23 miljoner ton, så
            det är nästan lika.
          </note>
          <note>
            En hållbar skogsskötsel är en nödvändig komponent i en global
            strategi för att bekämpa klimatförändringar. Att bevara arter
            kräver ibland fri utveckling i skogsmiljöer. I andra fall kräver
            det en aktiv, varsam skötsel och återskapande för att nå målet.
          </note>
          <note>
            Miljökvalitetsmålet innebär ett skydd av den biologiska mångfalden,
            av kulturmiljövärden och av sociala värden. Miljökvalitetsmålet
            Levande skogar kommer därför att bli ett strategiskt och viktigt
            fokusområde i Miljömålsberedningens arbete, vilket är oerhört
            värdefullt då vi för att lyckas fullt ut givetvis ska hindra avverkning
            av skog med höga naturvärden. Det sker dess värre fortfarande,
            vilket är helt oacceptabelt och mycket bekymmersamt. Det är nödvändigt
            att kunna få akutstopp i de fall där skyddsvärda skogar annars
            skulle gå förlorade. I dagarna är det exempelvis i Änokdeltat,
            i omedelbar närhet till Laponiareservatet, en intressekonflikt
            som det är viktigt att man hittar en lösning på.
          </note>
          <note>
            Delmålet Levande skogar har tagits upp här i dag, och det är
            glädjande att det är inom räckhåll. Det är otroligt att Alliansregeringen
            under en begränsad tid lyckades med den bedriften. Det hade inte
            gått om vi hade följt den tidigare regeringens strategi. Vi använde
            oss bland annat av Sveaskog, och det var nyckeln till lösningen.
            Det är viktigt i det här arbetet nu, inte minst med Sveaskog,
            att kunna se möjligheterna att utvärdera hur det har fungerat
            men också vilka möjligheter det finns att fortsätta det arbetet.
          </note>
          <note>
            Jag ser också nya möjligheter för viktiga aktörer att framöver
            samarbeta på ett ännu intensivare sätt. Vi har en fantastisk kunskaps-
            och naturresurs i länsstyrelserna, i Skogsstyrelsen och i den
            statligt ägda skogen. Synergieffekterna skulle kunna bli enorma
            med en intimare samverkan.
          </note>
          <note>
            Fru talman! De två jämställda målen, miljö- och produktionsmålen,
            står fast. Det är ingen tvekan om den saken.
          </note>
          <note>
            Vad gäller efterlevnaden av skogsvårdslagen visar Skogsstyrelsens
            uppföljning att det finns brister i miljöhänsynen. Det kan vi
            givetvis inte slå oss till ro med, varför en strategi med riktlinjer,
            kompetenshöjning och utökad rådgivning har initierats. Nu har
            Skogsstyrelsen fått ett uppdrag att tillsammans med Naturvårdsverket
            utarbeta, precis som Johan nämnde här innan, en kunskapsplattform
            för vad som krävs för att nå en ordentlig måluppfyllelse och åtgärda
            bristerna. Det visar att vi verkligen tar tag i den här allvarliga
            frågan. Inte minst är dialogen, som vi också har hört här i dag,
            mellan forskare, naturvården och skogsnäringen oerhört viktig.
            Det är med stort intresse som jag följer det arbetet. Jag kommer
            förstås inte att slå mig till ro förrän jag ser att efterlevnaden
            av lagen är fullständig, och det är något som vi delar i Alliansen.
          </note>
          <note>
            Fru talman! Jag vill avsluta med de hyggesfria avverkningsmetoderna
            och kan konstatera att det också inom skogsvårdslagen medges en
            frihet att använda hyggesfria metoder. Det är en möjlighet som
            dess bättre nu också kommer att utvecklas ytterligare. Det kan
            man märka genom de projekt som har beviljats, de extra forskningsmedel
            som har anslagits och en policy som har skrivits om hyggesfria
            skogsbruk. Policyn kommer att följas upp årligen. Tekniken utvecklas
            dessutom i takt med ett ökat intresse på de här områdena.
          </note>
          <note>
            Jag vill också säga, för att gå tillbaka till efterlevnaden av
            skogsvårdslagen, som jag glömde förut, att det pågår ett arbete
            med att se över paragraferna 30 och 31. Det är viktigt att tillsynsinstrumentet
            är noggrant beprövat. Detta uppdrag som Skogsstyrelsen fått kommer
            att redovisas i april. Då kommer man att gå tillbaka till sin
            styrelse för att vidta åtgärder.
          </note>
          <note>
            Med dessa synpunkter, fru talman, yrkar jag bifall till utskottets
            förslag till beslut och avslag på samtliga motionsyrkanden.
          </note>
          <note type="speaker">
            Anf. 186 PER ÅSLING (C):
          </note>
          <note>
            Fru talman! Sverige har 0,3 procent av den globala skogsarealen
            men står för 5 procent av det upparbetade värdet av förädlade
            skogsprodukter.
          </note>
          <note>
            Skogsindustrin är den största nettoexportbranschen och står för
            ett samlat exportvärde på ungefär 128 miljarder för år 2010, en
            ökning med i storleksordningen 8 miljarder från året dessförinnan.
            Skogsbranschen sysselsätter 200 000 personer och är en världsledande
            exportör. Efter Kanada är vi tvåa i världen när det gäller det
            samlade värdet av export av massa-, pappers- och trävaror.
          </note>
          <note>
            Vi har en stor skogsareal. Närmare två tredjedelar av vårt land
            är täckt av denna mångsidiga råvara, och det är klart att det
            är något som vi ska vara väldigt tacksamma för. Grunden till att
            en så stor andel av Sveriges yta täcks av skog är inte att man
            låter bli att hugga ned träd. Grunden är att de träd som huggs
            ned ersätts av nya träd. Bruka utan att förbruka har varit ledstjärnan,
            och det är en ledstjärna som håller ännu i dag.
          </note>
          <note>
            Skogspolitiken med dess två jämställda mål, miljömål och produktionsmål,
            har varit en framgångsrik politik. Jag betraktar den rådande skogspolitikens
            grundläggande tankar om frihet under ansvar som en tillgång. Det
            ger ett stort utrymme för mångfaldigt brukande av skogen, som
            inte hade varit möjligt om politiken skulle detaljreglera skogsbruket.
            Det är en uppfattning som jag tror att en stor del av det svenska
            folket delar.
          </note>
          <note>
            Skogsvårdslagen reglerar vilka specifika metoder som får eller
            inte får användas för att sköta skogen. Det skogsvårdslagen stipulerar
            är att en skogsavverkning får bedrivas om den är ändamålsenlig
            för återväxt av ny skog eller om den främjar skogens utveckling,
            och den ska vara anpassad till lokala förhållanden.
          </note>
          <note>
            Vi måste kontinuerligt följa utvecklingen och vara beredda att
            förändra föreskrifter och lagstiftning om så behövs.
          </note>
          <note>
            Vid sidan av fortsatt forskning om hållbart brukande vill jag
            särskilt lyfta fram behovet av ökad kunskap och rådgivning. Jag
            tror att det är en grundförutsättning för att vi ska lyckas med
            utmaningen att öka skogens produktion samt behålla och förbättra
            det svenska skogsbrukets generella hänsyn. I de flesta fall där
            det blir fel är det kunskap som brister. Därför är de satsningar
            som regeringen gör på utbildning och rådgivning förmodligen det
            allra viktigaste och effektivaste för att möjliggöra ett ännu
            mer hållbart och långsiktigt brukande. Jag välkomnar den nationella
            dialog som regeringen har tagit initiativ till där forskare, naturvårdare
            och skogsnäring ingår.
          </note>
          <note>
            Fru talman! Vi kan i riksdagen gemensamt finna vägar där vi utan
            att tumma på ekosystemets bärkraft kan utveckla svenskt skogsbruk
            ur flera aspekter för att öka det svenska välståndet. I nybyggarlandet
            Sverige ser jag framför mig hur vi lyckas utveckla skogen som
            resurs bättre. Vi måste nyttja bioenergi i ännu högre utsträckning,
            och genom att bli bättre på att röja i våra ungskogar och gallra
            vid rätt tidpunkt kan vi öka skogens tillväxt. Blir vi dessutom
            bättre på att bygga i trä kan vi i ökad utsträckning ersätta ändliga
            material med förnybara och samtidigt lagra kol, vilket minskar
            klimatförändringarna. Genom att nyttja jakten och fisket och de
            genuina upplevelsernas dragningskraft kan vi accelerera en växande
            landsbygdsturism.
          </note>
          <note>
            Fru talman! En utveckling som går fort är omställningen inom
            energiområdet och därmed efterfrågan på förnybar energi. Det märks
            inte minst i mitt hemlän Jämtland där en allt större del av skogsbränslet
            används för att skapa välstånd och bra miljö här i Stockholm.
            Men det finns också långtgående planer på produktion av fordonsbränsle
            med cellulosa som råvara. Denna utveckling skapar fantastiska
            möjligheter för svenska landsbygdsregioner där det skapas tillväxt
            och där man i högre utsträckning än i dag kan bidra till det svenska
            välståndet.
          </note>
          <note>
            Många länder står inför stora utmaningar. Storbritannien och
            andra skogsfattiga EU-länder har alla ställt sig bakom målet att
            20 procent av unionens bruttoenergianvändning ska tillgodoses
            genom energi från förnybara energikällor 2020. Min fasta övertygelse
            är att vi bara sett början av en utveckling som ganska drastiskt
            kommer att förändra och förbättra förutsättningarna för svenskt
            skogsbruk.
          </note>
          <note>
            Fru talman! Jag är övertygad om att det kommer att bli nödvändigt
            att skydda och förvalta ytterligare värdefulla skogsområden allt
            från fjällnära skog och gammelskogar till artrik ädellövskog i
            Syd- och Mellansverige.
          </note>
          <note>
            Det är dock viktigt att arealmålet inte är allenarådande, utan
            vi måste också ha fokus på kvalitetsmål och att det är rätt typ
            av skog som skyddas. Jag noterar att det är ett perspektiv som
            både Miljöpartiet och Vänsterpartiet lyfter fram i sina reservationer.
          </note>
          <note>
            Centerpartiet arbetar för nya flexibla skyddsformer. Skydd av
            skog får inte bli en fåfäng jakt på hektar utan måste bygga på
            dialog och delaktighet där det är resultatet av åtgärderna som
            räknas.
          </note>
          <note>
            Jag yrkar bifall till utskottets förslag.
          </note>
          <note type="speaker">
            Anf. 187 ÅSA ROMSON (MP) replik:
          </note>
          <note>
            Fru talman! Per Åsling och jag delar i stort synen att skogsbruket
            är en viktig näring i Sverige. Jag menar dock att miljönyttan
            är ett underprioriterat och eftersatt mål i svensk skogspolitik
            i dag. Jag undrar därför vad Per Åsling menade. Du säger att det
            är viktigt med kunskap och rådgivning för att komma till rätta
            med att hänsynsreglerna inte följs, att delar av markerna körs
            sönder, att värdefulla kärnområden avverkas trots att dessa bör
            undantas vid avverkning och så vidare.
          </note>
          <note>
            I vilken annan del av miljöpolitiken fungerar det enbart med
            mer rådgivning om resterande regelpaket verkar ge incitament för
            att inte ta hänsyn? Det finns ekonomiska incitament som säger
            att det är mycket billigare att avverka alltihop. Det finns inga
            krav som gör att man någonsin får en sanktion. Man kan aldrig
            någonsin få en tillsägelse som känns, och det är inget belopp
            som ska betalas eller något som ska utdömas.
          </note>
          <note>
            I vilken annan del av miljöpolitiken, Per Åsling, använder vi
            enbart kunskap och rådgivning? Jag håller med om att kunskap är
            A och O. Det är jätteviktigt. Huvuddelen av de svenska skogsägarna
            vill sin skog väl och gör många gånger bra saker. Men vi kan inte
            ha så mycket som en fjärdedel, eller som under 2010 till och med
            en tredjedel, undermåliga avverkningar med anmärkningar.
          </note>
          <note>
            Enkla regler som att göra skogsavverkning först efter en barmarksinventering
            skulle kunna komma till rätta med många av dessa saker.
          </note>
          <note>
            Varför vill man inte gå längre än att bara skapa en strategi?
            Någon sade att vi i oppositionen är otåliga, och när det gäller
            denna punkt har vi all rätt att vara otåliga.
          </note>
          <note type="speaker">
            Anf. 188 PER ÅSLING (C) replik:
          </note>
          <note>
            Fru talman! Jag tackar Åsa Romson för frågan. Ett väl fungerande
            skogsbruk som tar hänsyn till naturvärden och kulturvärden bygger
            på ett gemensamt engagemang där markägare, myndigheter, akademi
            och industri är involverade i processen. Det är därför vi lyfter
            fram behovet av att det tas fram en nationell dialog för att öka
            engagemanget från alla delar i skogskedjan.
          </note>
          <note>
            Det är också därför myndigheter i form av skogsstyrelse och naturvårdsverk
            har fått i uppdrag att öka kompetensen inom olika segment, inte
            minst hos skogsägarna.
          </note>
          <note>
            Ska vi få en långsiktigt väl fungerande skogspolitik som tar
            generella hänsyn till kulturella och miljömässiga bevarandevärden
            är det helt nödvändigt att öka kunskap och engagemang, och det
            gör vi nu med det uppdrag som finns utlagt på flera myndigheter.
          </note>
          <note>
            Skogsvårdslagen ses också över. Vi vet att man från regeringens
            sida noggrant följer de intentioner som beslut i denna kammare
            innebär. Därför är jag i detta läge i stor utsträckning övertygad
            om att vi kommer att se ett förbättrat hänsynstagande från berörda
            parter. Jag är också övertygad om att om det behövs vidtas ytterligare
            åtgärder på det politiska området kommer så att ske.
          </note>
          <note type="speaker">
            Anf. 189 ÅSA ROMSON (MP) replik:
          </note>
          <note>
            Fru talman! Det låter ju bra. Vi får väl ses här nästa år, Per
            Åsling, och se om du fick rätt och om siffrorna gick tillbaka.
            De senaste åren har anmärkningarna på avverkningarna nämligen
            bara ökat. Vi får återkomma till den debatten.
          </note>
          <note>
            Centerpartiet var i alla fall ärligt i valrörelsen och sade tydligt
            att man inte ville ha den möjlighet till sanktionsavgifter i delar
            av regelverket som miljöorganisationerna hade identifierat ett
            behov av. En del av era allianskamrater uttryckte det på ett annat
            sätt.
          </note>
          <note>
            Jag vill fråga Per Åsling en annan sak. Du pratade om att man
            inte ska stirra sig blind på arealmålen inom de delmål som tidigare
            har funnits inom miljömålssystemet när det gäller biologisk mångfald
            och levande skogar. Det håller jag absolut med om. Det handlar
            inte bara om antalet kvadratmeter, utan till stor del om kvaliteten.
            Därför är vi oroliga för att markbytet som ni gör med de statliga
            skogarna inte innebär någon höjd kvalitet eftersom det faller
            ut i norra Sverige i stället för i de områden i södra Sverige
            där det skulle behövas. Jag hoppas att ni följer det noga. Jag
            tror att det är oerhört viktigt för kvaliteten.
          </note>
          <note>
            Den springande punkten just nu är att det efter 2010 inte finns
            något mål för myndigheterna och länsstyrelsen att jobba konkret
            mot för att skydda skogar. Vad gör vi medan Miljömålsberedningen
            bereder? Den bereder och gör strategier, diskuterar och för dialog.
            Under tiden hotas värdefulla naturområden av skövling. Det finns
            inte pengar, och det finns ingen målstyrning för myndigheterna
            att gå in och stoppa avverkning eftersom de har uppfyllt målet.
            Riksdagsmajoriteten ger också signalen att målen är uppfyllda
            och att ni är glada och nöjda. Vad gör vi nästa gång naturområdena
            hotas av skövling när det i dag inte finns mål som fungerar? Anita
            Brodén tog upp ett aktuellt fall.
          </note>
          <note type="speaker">
            Anf. 190 PER ÅSLING (C) replik:
          </note>
          <note>
            Fru talman! Jag hoppas att vi kan fortsätta den här dialogen
            och följa utvecklingen på skogsområdet. Det är oerhört viktigt
            att vi klarar de politiska ambitionerna. Jag noterar att under
            den förra mandatperioden har större arealer avsatts för ett bevarande
            av miljövårds- och kulturella hänsyn. Det är värdefullt att takten
            har kunnat öka på grund av att anslagen har ökat mellan 2007 och
            2010.
          </note>
          <note>
            Som jag sade i mitt förra inlägg är det angeläget att den dialog
            som har initierats och där Naturvårdsverket och Skogsstyrelsen
            har ett uppdrag fullföljs. Det är också angeläget att det arbete
            som görs i första hand gentemot skogsägarna via en kunskapsplattform
            får fullföljas.
          </note>
          <note>
            Arbetet med att skydda skogar har inte avtagit, tvärtom. Det
            arbetet har aldrig varit mer aktivt än i dag. De framtida arealmässiga
            målen är, precis som Åsa nämnde, något som behandlas av Miljömålsberedningen.
            Den diskussionen får vi ta när de frågorna är uppe på bordet.
          </note>
          <note type="speaker">
            Anf. 191 IRENE OSKARSSON (KD):
          </note>
          <note>
            Fru talman! I kväll debatterar vi ett av de allra viktigaste
            ämnena, det gröna guldet. Det gör oss ödmjuka med tanke på tidsaspekten.
            Här gäller inte mandatperioder. Här gäller möjligtvis generationsperioder.
            Samtidigt är det, precis som Helén Pettersson sade i början av
            debatten: Av rubriken på dagens betänkande låter det som om vi
            pratar om all skogspolitik, men egentligen är det ett antal motioner
            som är grunden för våra inlägg.
          </note>
          <note>
            Skogen växer, men vi ser det inte från dag till dag. Omloppstiden
            är 70 år eller så lång som här skulle jag vilja sätta ett frågetecken.
            Även om vi inte påverkar den utan låter den vara som den är sker
            tydliga förändringar över tid. Granen kommer till exempel att
            ta mer och mer plats med tanke på att vi vill se en bred biologisk
            mångfald i skogen. Alltså måste vi bruka och förvalta den.
          </note>
          <note>
            Jag började den här dagen med skog, precis som jag slutar den.
            Jag var på ett oerhört intressant seminarium om framtidens användning
            av skogens resurser. Det är bara fantasin som sätter gränser för
            vad vi kan använda den till. Det betyder att vi måste göra en
            tydlig avgränsning; den räcker inte till allt. Det är inte möjligt
            att både värma all fjärrvärme, göra nanopapper och allt fantastiskt
            som vi i morse hörde visioner om för 2035.
          </note>
          <note>
            Det är viktigt att poängtera utifrån ett kristdemokratiskt perspektiv
            att skogspolitiken har dubbla och likvärdiga mål. Så ska det förbli.
            Den svenska skogen ägs till stor del av små skogsägare som efter
            bästa förmåga på ett ansvarsfullt sätt vill disponera sin skog
            och sin mark. Under den gångna mandatperioden har mycket gjorts
            som har gett förutsättningar för att öka skogsägarnas kunskap
            om vad som krävs för att på ett önskvärt sätt följa regler och
            lagar.
          </note>
          <note>
            Skogsvårdsstyrelsen har, precis som mina allianskolleger tidigare
            berört, lyft upp detta och fått tydligare uppdrag att jobba med
            information till brukarna av den svenska skogen. LRF och skogsägarföreningar
            har satsat mycket arbete på att ge inte minst utbor som jag har
            lärt mig att man kallas när man bor i Stockholm och äger skog
            i Småland eller någon annanstans möjlighet och kompetens att sköta
            den.
          </note>
          <note>
            Det är inte till fyllest. Det har vi berört i dag. Jag tror att
            vi inte kommer längre med pekpinnar, utan genom kunskap och nya
            arbetssätt. Under den förra mandatperioden startades ett kometprogram
            med vissa försökslän där man ger markägarna större ansvar och
            ersättning för det de gör. Det tror jag är en väg att gå. I motsats
            till vad Åsa Romson har sagt ett antal gånger i den här debatten
            är det fortfarande fullt möjligt för länsstyrelsen och andra aktörer
            att göra avsättningar, lösa in mark och ge ersättning till den
            som brukar och förvaltar sin skog för att ta undan lämpliga områden
            för avsättning för framtiden. Delaktighet och kunskap är A och
            O för framtiden.
          </note>
          <note>
            Vi har också berört vilken typ av skogsavverkning vi ska ha i
            Sverige. Bland andra Per Åsling har berört att det finns kunskapsluckor.
            Skogsstyrelsen och andra aktörer satsar nu resurser på forskning
            för att få kunskap om hur ett hyggesfritt skogsbruk ska se ut.
            Med hyggesfritt menar jag kalhyggesfritt. Hur ska det kunna göras
            utan att vi gör samma misstag som man gjorde under 1900-talets
            första årtionden vilket gjorde att detta kom ur bruk? Vi måste
            se till att vi förvaltar resurserna så att de både biologiskt
            och ekonomiskt ger mesta möjliga resurser.
          </note>
          <note>
            Skogen är en mångfacetterad företeelse. Den ska räcka till det
            mesta vi önskar för framtiden. Därför är det viktigt att vi satsar
            resurser på forskning det har vi också gjort för att se hur vi
            får träråvaran att räcka till mesta möjliga. Hur återvinner vi
            på bästa sätt? I detta har bland annat de svenska skogsbolagen,
            inte minst vårt eget Sveaskog, en viktig roll. Sveaskog fick uppdraget
            att vara den markägare som skulle se till att vi kunde få byten
            att fungera så att vi kunde använda och skydda värdefull mark.
            Det var ett oerhört viktigt steg.
          </note>
          <note>
            Som kristdemokrat anser jag att det inte är hektaren som är det
            väsentliga utan kvaliteten på det vi skyddar. Där ska vi fortsätta.
            Det arbetet har inte avstannat, även om vi har nått hektarmålet.
          </note>
          <note>
            Med detta yrkar jag bifall till förslaget i betänkandet och avslag
            på samtliga reservationer.
          </note>
          <note type="speaker">
            Anf. 192 STINA BERGSTRÖM (MP):
          </note>
          <note>
            Fru talman! Precis som Irene Oskarsson var jag i morse på frukostmöte
            med riksdagens skogsindustrigrupp. Där berättade representanter
            för skogsindustrin om sin vision av skogsbruket år 2035. Det var
            en intressant men också skrämmande framtidsbild av ett ännu mer
            intensivt och storskaligt skogsbruk, ett skogsbruk som har fördubblat
            värdet på sin produktion och ökat uttaget ur skogen. Det var en
            vision som innehöll många bra ord: effektivitet, kunnande, kompetens,
            utveckling och innovationer. Men flera viktiga ord saknades i
            visionen: långsiktigt hållbart och biologisk mångfald.
          </note>
          <note>
            Jag är själv skogsägare. Jag har sett hur skogsbruket har ändrats
            de senaste åren i takt med stigande virkespriser. I Värmland där
            jag bor avverkas nu den gamla bondskogen i rasande takt. Ofta
            är den först uppköpt av den nya tidens skogspatroner som inte
            bor på orten. Allt försvinner. Ingenting lämnas kvar. Till och
            med rötterna slits upp ur marken. Där vi nyss hade våra rekreationsområden
            och där vi nyss plockade bär och svamp finns det nu bara tillplattade
            skogsåkrar. De gamla kärrstigarna är borta. Inga högstubbar för
            fågellivet är kvarlämnade. Vattendragen har körts över. Inte ens
            minimikraven i skogsvårdslagens paragraf om miljöhänsyn är uppfyllda.
          </note>
          <note>
            Men det märkliga är, som vi har diskuterat här i kväll, att det
            inte kostar någonting att bryta mot denna paragraf. Det märkliga
            är att trots att andelen avverkade arealer som inte klarar lagens
            minimikrav hela tiden ökar är regeringen inte beredd att införa
            sanktionsavgifter för dessa brott. Det är för mig obegripligt.
            Det är också, som redan har sagts, något som är osjyst gentemot
            de skogsbolag och skogsägare som är noga med att följa lagen och
            till och med gå längre än minimikravet.
          </note>
          <note>
            Fru talman! Det så kallade trakthyggesbruket, att bruka skogen
            genom att kalhygga stora arealer, är enormt i dagens skogsbruk.
            Men det finns också många, ofta mindre, skogsägare som vill använda
            andra metoder. Men många står vilsna och vet inte vart de ska
            vända sig. Jag har egna erfarenheter av detta.
          </note>
          <note>
            Skogsstyrelsens rådgivare rekommenderar trakthyggesbruk och har
            ingen information om någonting annat. De stora skogsbolagen ringer
            runt och berättar hur mycket vi kan tjäna om vi tar ut varje träd,
            kvist och rot ur skogen. Men de små skogsbolagen som arbetar med
            andra, hyggesfria, metoder har inte råd och resurser att ringa
            runt och erbjuda sina tjänster.
          </note>
          <note>
            Det behövs, precis som det står i reservation 2, både ändringar
            i lagen och nya uppdrag till Skogsstyrelsens rådgivare att uppmuntra
            till hyggesfria metoder, ekonomiskt stöd till skogsägare och mer
            pengar till forskning om detta.
          </note>
          <note>
            Min vision av skogsbruket år 2035 är en näring som använder sig
            av olika brukningsmetoder, ett långsiktigt hållbart skogsbruk
            både ekonomiskt, ekologiskt och socialt. Men för att komma dit
            behöver vi ändra riktning. Låt oss göra det.
          </note>
          <note>
            I detta anförande instämde Åsa Romson (MP).
          </note>
          <note>
            Överläggningen var härmed avslutad.
          </note>
          <note>
            17 § Bordläggning
          </note>
          <note>
            Anmäldes och bordlades
          </note>
          <note>
            18 § Anmälan om interpellationer
          </note>
          <note>
            Anmäldes att följande interpellationer framställts
          </note>
          <note>
            den 16 februari
          </note>
          <note>
            Marie Nordén
          </note>
          <note>
            Roza Güclü Hedin
          </note>
          <note>
            Bo Bernhardsson
          </note>
          <note>
            Bo Bernhardsson
          </note>
          <note>
            Interpellationerna redovisas i bilaga som fogats till riksdagens
            snabbprotokoll tisdagen den 1 mars.
          </note>
          <note>
            19 § Anmälan om frågor för skriftliga svar
          </note>
          <note>
            Anmäldes att följande frågor för skriftliga svar framställts
          </note>
          <note>
            den 16 februari
          </note>
          <note>
            Maria Stenberg
          </note>
          <note>
            Fredrik Olovsson
          </note>
          <note>
            Frågorna redovisas i bilaga som fogats till riksdagens snabbprotokoll
            tisdagen den 1 mars.
          </note>
          <note>
            20 § Anmälan om skriftliga svar på frågor
          </note>
          <note>
            Anmäldes att skriftliga svar på följande frågor inkommit
          </note>
          <note>
            den 16 februari
          </note>
          <note>
            Eva Sonidsson
          </note>
          <note>
            Gunvor G Ericson
          </note>
          <note>
            Peter Jeppsson
          </note>
          <note>
            Carina Hägg
          </note>
          <note>
            Annelie Enochson
          </note>
          <note>
            Anders W Jonsson
          </note>
          <note>
            Jonas Sjöstedt
          </note>
          <note>
            Amineh Kakabaveh
          </note>
          <note>
            Roger Haddad
          </note>
          <note>
            Hans Linde
          </note>
          <note>
            Gunvor G Ericson
          </note>
          <note>
            Ulla Andersson
          </note>
          <note>
            Ulla Andersson
          </note>
          <note>
            Jan Lindholm
          </note>
          <note>
            Krister Örnfjäder
          </note>
          <note>
            Anders Karlsson
          </note>
          <note>
            Svaren redovisas i bilaga som fogats till riksdagens snabbprotokoll
            tisdagen den 1 mars.
          </note>
          <note>
            21 § Kammaren åtskildes kl. 20.24.
          </note>
          <note>
            Förhandlingarna leddes
          </note>
          <note>
            /Eva-Lena Ekman
          </note>
        </div>
      </body>
    </text>
  </TEI>
</teiCorpus>
